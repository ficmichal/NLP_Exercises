Autor: KIR BUŁYCZOW
Tytul: Zhańbione miasto

(Opozoriennyj gorod)

Z "NF" 8/98

   Piętno hańby, jakim los naznaczył czoło Wielkiego 
Guslaru, tak jak każde piętno, było niezmywalne. I nie można 
obwiniać za nie masonów, syjonistów, CIA czy mafię.
   My jesteśmy winni.
   Ale przyznać się do tego nie możemy.
   Wszystko zaczęło się od tego, że w okolicach Wielkiego 
Guslaru wylądował taki sobie zwyczajny statek kosmiczny z 
systemu Scypiona. Na statku był jeden kosmita. Nie wiadomo, 
jak się nazywał.
   Przybysz najprawdopodobniej nie miał złych zamiarów. Może 
była mu potrzebna pokrzywa, uważana w Galaktyce za 
uniwersalny środek wychowawczy, a może chciał nazrywać 
konwalii dla swojej przyjaciółki.
   Kosmonauta wybrał bezludne miejsce w lesie, niedaleko od 
Wielkiego Guslaru, wypatrzył jaskrawozieloną polanę i 
nacisnął na hamulce.
   Gdy statek powoli zbliżał się do Ziemi, kosmonauta 
przejrzał się w lustrze. Wszystko było w porządku, wyglądał 
jak najzwyklejszy guslarski grzybiarz. To na wypadek, gdyby 
w lesie doszło do jakiegoś przypadkowego spotkania. Kosmita 
ściśle przestrzegał zasady nieingerencji.
   Statek dotknął ziemi, trawa rozchyliła się i na 
powierzchni pojawiło się czarne błoto. Okazało się, że na 
skutek niedopatrzenia ze strony kapitana i przyrządów, 
statek wylądował na niedużym, ale głębokim trzęsawisku.
   Kosmita szybko otworzył górny luk statku podobnego do 
gigantycznego srebrnego jaja i wydostał się na zewnątrz.
   Przez jakieś pół minuty stał na szczycie statku. Ciągle 
miał nadzieję, że na chwilę statek dotknie dna trzęsawiska. 
Ale gdy czarna maź zaczęła ze wszystkich stron podchodzić do 
jego butów, kosmita zebrał siły i skoczył na suchy brzeg, 
oddalony od statku o jakieś dziesięć metrów.
   Kosmita postał tak z dziesięć minut, patrząc na znikający 
w trzęsawisku statek. Bagno zamlaskało, wsysając go, 
zakołysało się i uspokoiło.
   Kosmita gotów był się rozpłakać.
   Sytuację, w jakiej się znalazł, można było nazwać 
tragiczną.
   Był dziesiątki lat świetlnych od domu i najbliższej 
stacji technicznej, całkiem sam, na planecie, na której 
wcześniej nie postała stopa żadnej istoty z cywilizowanego 
Kosmosu, musiał odlecieć z niej, nie nawiązując kontaktu z 
miejscowymi władzami i prasą.
   Jeżeli nie uda mu się zrealizować tego nierealnego 
zadania, pozostanie mu tylko samobójstwo. A samobójstwo było 
dla tego kosmity czynem nie tylko niewykonalnym, ale i 
wstrętnym.
   Nie podjąwszy żadnej decyzji, kosmita ruszył w stronę 
Wielkiego Guslaru, mając nadzieję, że po drodze uda mu się 
coś wymyślić.
   Jak każdy galaktyczny podróżnik, kosmita miał za sobą 
szkołę przeżycia. Mógł nie oddychać przez trzydzieści dwie 
minuty, wydostać się z głębokości pięciuset metrów bez 
akwalungu, spaść z szóstego piętra i nie zabić się, mógł 
porozumiewać się z napotkanymi istotami w ich języku, biegał 
szybciej niż amerykańscy Murzyni, pływał lepiej niż 
krokodyl.
   I znał sztuczki, do których kosmonauci mogli się uciekać 
na obcych planetach.
   Rozmyślając o możliwościach ratunku, kosmita przypomniał 
sobie jedną taką sztuczkę, która mogła mu pomóc, jeśli 
mieszkańcy Ziemi byli skłonni do powszechnego w Galaktyce 
grzechu czy, powiedzmy raczej, słabości.
   Należało to sprawdzić.
   Rozmyślając w ten sposób, kosmita wszedł do Wielkiego 
Guslaru.
   Na przedmieściach królują jednopiętrowe domki, ale im 
bliżej centrum, tym domy są wyższe, osiągając w centrum 
wysokość czterech pięter.
   Pomiędzy domami stoją cerkwie, które przetrwały 
antyreligijną propagandę, ulicami jeżdżą rowerzyści i 
motocykliści. Mercedesów kosmita nie zauważył, chociaż znał 
się na markach ziemskich samochodów.
   Kierując się w stronę centrum, przybysz studiował 
lokalizację sklepów i sklepików.
   We wszystkich sklepach kosmita zastygał przed ladą i 
długo wpatrywał się w towar, próbując zrozumieć, na co jest 
popyt, a co nie wywołuje zainteresowania klientów.
   Doszedł do wniosku, że nikt nie kupuje napoju 
kawopodobnego "Rześki poranek". W jego skład wchodziły 
produkty czyste ekologicznie: mąka z żołędzi, palona kora 
głogu i inne interesujące komponenty. Wydawało się, że ten 
produkt będzie odpowiedni do eksperymentu psychologicznego. 
Kosmita usiadł na ławce w ogródku, nieopodal cerkwi 
Paraskiewy Piatnicy, i patrzył na płynące obłoki. Zachowywał 
się jak pająk, który nieruchomo i nawet leniwie czeka na 
swoją zdobycz.
   Zdobycz pojawiła się po dziesięciu minutach w osobie 
zasapanej od dźwigania ciężkiej torby staruszki, której 
imienia nie znamy.
   Babcia siedziała przez minutę albo dwie w milczeniu, 
zanim jej sąsiad zwrócił się do niej z pytaniem.
   - Ciśnienie?
   Babcia odwróciła głowę i zobaczyła obok siebie człowieka
raczej młodego, należącego do typu mężczyzn, którzy 
wzbudzają zaufanie właśnie w starszych paniach. Z takich 
mężczyzn wychodzą doskonali zięciowie i beznadziejni 
mężowie.
   - Zamęczyło mnie - zgodziła się babcia. - Od rana w 
głowie tak stuka i stuka, jakby pociąg jechał i jechał i nie 
mógł przejechać.
   - A mojej mamie przeszło, jak ręką odjął. Mogę 
zaświadczyć.
   - A co zrobiła? - zainteresowała się babcia.
   - Nie wiem wprawdzie, czy macie to u was w sklepach - 
środek na pierwszy rzut oka dziwny, nikt by się nie 
domyślił, a mojej mamie - jak ręką odjął.
   W tym momencie kosmita przerwał i zaczął się wpatrywać w 
obłoki, tak jakby w życiu nie widział nic bardziej 
interesującego.
   - Niechże pan mówi, niech pan mówi, chyba że to sekret.
   - Właściwie to dałem mamie słowo, że nikomu nie powiem... 
Ale czuję do pani sympatię i współczuję, więc zdradzę pani 
tajemnicę.
   - Obiecuję - nikomu ani słowa! - powiedziała na wszelki 
wypadek babcia.
   Młody człowiek już jej nie słuchał. Jak modlitwę, jak 
pogańskie zaklęcia, mamrotał:

   W gorącej wodzie rozpuścisz
   Dwie, trzy łyżki na szklankę odmierzysz
   I do czterdziestu policzysz
   Napój lecznicy otrzymasz!

   - Jak, jak pan powiedział? - przejęła się staruszka. Bała 
się, że zapomni.
   - Zapisać, czy nauczy się pani na pamięć? - zapytał 
kosmita. - Napój kawopodobny "Rześki poranek".
   Kosmita zapisał czterowiersz drukowanymi literami. Potem 
powiedział:
   - Lepiej nie gotować. Doprowadzić do wrzenia, ale nie 
gotować.
   - Rozumiem - babcia z trudem oderwała się od kartki. - 
Dwie, trzy łyżki na szklankę odmierzyć, napój leczniczy 
otrzymasz.
   Nie widziała już kosmity. Miała przed sobą szczytny cel.
   Kosmita poszedł do hotelu, oczarował dyżurną i dostał 
łóżko w apartamencie. Mieszkało tam jeszcze dwóch facetów. Z 
województwa.
   Nie zdejmując butów, kosmita położył się na łóżku i 
zaczął myśleć. Nikt mu nie przeszkadzał. W środku 
roboczego dnia w pokoju nikogo nie było.
   Ten pierwszy krok jeszcze nic nie znaczył. Nawet gdyby 
miał szczęście. Puszczona przez niego plotka mogła ucichnąć, 
gdyby trafiła na niezainteresowanego pośrednika. Trzeba było 
działać dalej, tymi samymi środkami. Zanim będzie można 
przejść do punktu głównego, kosmita musiał oszołomić miasto, 
rozhuśtać je jak łódkę, sprawić, żeby zagubiło się jak 
dziecko w gęstym lesie.
   Potrzebny był kolejny nonsens.
   - Eureka! - krzyknął kosmita, zrywając się z łóżka po 
półgodzinie intensywnego myślenia. - Eureka!
   Oczywiście, słowo "eureka" jest tylko przybliżonym 
tłumaczeniem jego okrzyku.
   Przybysz wyszedł na główną ulicę i rozpoczął poszukiwania 
przedmiotu swojej kolejnej dywersji.
   Podszedł do straganu, gdzie gruba wąsata kobieta 
handlowała nietypowymi dla Guslaru owocami: bananami, 
ananasami, mango, kiwi. Trzy albo cztery osoby stały w 
kolejce nie denerwując się, nie krzycząc i nie bojąc się, że 
owoców zabraknie - oto, jakie czasy nastały!
   Kosmita poczekał na swoją kolej, wybrał kiść co 
żółciejszych bananów. Nie odchodził daleko, nie chował się 
nigdzie, żeby je zjeść, przeciwnie, podszedł do piaskownicy, 
w której maluchy uczyły się wznosić zamki z piasku. Mamy i 
babcie siedziały obok na ławkach.
   Kosmita rozłożył dużą chusteczkę, usiadł na niej, a 
banany położył na ławeczce obok siebie. Potem odłamał 
jednego banana i powoli, demonstracyjnie, obrał go ze 
skórki. Robił to tak elegancko, że młode mamy patrząc na 
niego myślały: jaka szkoda, że los dał mi za męża Pietię albo 
podsunął Wasię. Dlaczego nie poczekał i nie wydał mnie za 
tego skromnego, pełnego wewnętrznej godności człowieka.
   Wtedy ten pełen godności człowiek zburzył przyjemny 
obrazek.
   Obrał banana, wyrzucił do kosza owoc, zostawił skórkę. I 
zaczął ją pożerać z dziwną, nieludzką żarłocznością.
   Tylko proszę nie myśleć, że sprawiało mu to przyjemność. 
Wręcz przeciwnie, w normalnych warunkach kosmita nigdy by 
nie zrobił czegoś tak wynaturzonego.
   Niektóre mamy zaczęły ochać, inne odwracały wzrok. A 
kosmita pomyślał, że następnym razem powinien wziąć jajka. 
Można bardzo efektownie wylewać zawartość pod nogi i 
chrzęścić skorupkami.
   Mamy, rozczarowane, milczały, a jakaś babcia, trzymając w 
ręku napój "Rześki poranek", ruszyła w stronę przybysza, 
żeby go skarcić. Ale nie zdążyła. Wyprzedziła ją trzyletnia 
dziewczynka Wiera. Dziewczynka podeszła do wujka, który jadł 
skórkę od banana i powiedziała:
   - Jesteś głupi, tak?
   - Nie - odpowiedział kosmita, z radością przysłuchując się 
ciszy, która zapanowała w ogródku. - Nie jestem głupi.
   - To dlaczego jesz skórkę? Trzeba jeść banana.
   - Nie masz racji dziewczynko - odpowiedział kosmita. - 
Jem to, co zdrowe.
   - To ty jedz to, co zdrowe, a mnie daj to, co niezdrowe 
- i dziewczynka pokazała pozostałe banany.
   Wtedy jej mama, przystojna, farbowana blondynka ze 
skłonnością do tycia, podbiegła do przybysza, złapała Wierkę 
i ciągnąc ją za rękę, powiedziała:
   - Niech się pan nie gniewa na dziecko, ona jest już taka 
wrażliwa...
   - Proszę - powiedziała babcia z pudełkiem "Rześkiego 
poranku" w ręku. - Jak to psują dzieci. Pokazują im różne 
głupoty, a one powtarzają.
   - Ach - zdziwił się przybysz - pani na pewno nie czytała 
książki profesora Poleżajewa "Żyjcie długo i cieszcie się 
życiem"?
   - Nie, nie było okazji - powiedziała babcia, z pewnym 
przerażeniem patrząc, jak młody człowiek obiera drugiego 
banana, wyrzuca środek i żuje skórkę.
   - Tam, na podstawie statysytki, dowiedziono czarno na 
białym, że skórka od banana powoduje niewiarygodne 
odmłodzenie. Jeżeli spożywa się regularnie cztery skórki 
dziennie przed jedzeniem, to nie tylko wzrasta, za 
przeproszeniem, potencja, ale również znikają wszystkie 
zmarszczki, nie mówiąc już o nadnerczach.
   - Oho! - powiedziała babcia z pogardą. - Myślałby kto!
   - Niech pani spróbuje kupić banana w Japonii - powiedział 
kosmita. - Co tam w Japonii - proszę pojechać do Moskwy. U 
nas ludzie ustawiają się w kolejkach już wieczorem.
   - A to dobre! - powiedziała babcia.
   Jedna z mam pociągnęła swoje dziecko do wyjścia z 
ogródka.
   - Dokąd idziesz, Dusia? - zapytała koleżanka.
   - Późno się zrobiło, za pół godziny Grigorij przyjdzie z 
pracy na obiad.
   Powiedziała to tak fałszywym głosem, że pozostałe kobiety 
zrozumiały: Dusia leci wykupić wszystkie banany. Zrozumiał to 
również kosmita, który życzliwie rzucił za Dusią:
   - Za dużo skórek na raz może zaszkodzić! Może dojść do 
katastrofalnego odmłodzenia organizmu.
   Z charakterystyczną dla narodu rosyjskiego wrażliwością 
Dusia krzyknęła:
   - Nie bądź taki mądry!
   Dla pozostałych kobiet był to sygnał do zabrania dzieci i 
porzucenia ogródka.
   Ostatnia wyszła babcia, przyciskając do piersi pudełko 
"Rześkiego poranka".
   Kosmita wyciągnął nogi (rano kupił sobie buty firmy 
Salamander - marzył o nich od dawna), przeciągnął się i 
zaczął obmyślać nową intrygę dla mieszkańców Guslaru.
   Należało rozpowszechnić szkodliwe plotki wśród 
pozostałych warstw społeczeństwa.
   Kosmita poszedł do sklepu monopolowego.
   Minęły czasy, gdy w kolejce po wódkę ludzie tratowali się 
i zabijali. Teraz wódki jest tyle, że można się w niej 
kąpać.
   Ale po dziś dzień guslarscy amatorzy alkoholu mają swoje 
ulubione miejsce, z którym związane są jasne wspomnienia.
   Najważniejsze z nich to dział monopolowy w sklepie 
spożywczym nr 1. Czego tam nie przywozili! Czego nie 
sprzedawali, za czym się nie zabijali! Święte miejsce. Czy 
godzi się kupować teraz wódkę w innym sklepie, nawet jeśli 
wszędzie można ją kupić bez kolejki?
   - Ciekawa rzecz - powiedział kosmita, zwracając się do 
ludzi przed sklepem - ciekawa rzecz, takie naruszenie 
technologii.
   - A o co chodzi? - zapytał nieufnie człowiek z dziecięcym 
przezwiskiem Czerwononosy Jeleń. Nie pora teraz na 
wyjaśnianie, w jakich dramatycznych okolicznościach Benjamin 
Utkin stracił swoje imię i zyskał to indiańskie przezwisko.
   - Gazety trzeba czytać - powiedział ostro kosmita. Do 
tego audytorium trzeba było mówić ostro. Inaczej wielu mogło 
nie zrozumieć.
   - W gazetach nic już nie ma - powiedział Pogosian. - 
Wszystkie się zaprzedały.
   - A "Ekspertyzę" czytaliście? - zapytał nie zmieszany 
przybysz.
   - Jaką znowu ekspertyzę?
   - W "Ekspertyzie", dodatku do "Izwiestii", pisali, że 
teraz szukają winnego na całym świecie. W wyniku wojen 
konkurencji wódka Rosijskaja już drugi tydzień ma o dwa 
procent więcej niż zwykle. Ma, nie uwierzycie, czterdzieści 
dwa procent.
   - Łżesz - powiedział Czerwononosy Jeleń. - Piłem ją 
wczoraj. Wódka jak wódka.
   - O to, to, widzieli cię wczoraj w kanałku - powiedział 
Pogosian.
   - No i proszę - powiedział przybysz. - Nie wytrzymał 
chłop. Rozumiecie, to nie o wódkę chodzi. Dodatkowy procent 
- oto, co zwala człowieka z nóg.
   - Ożeż ty! - powiedział ktoś.
   Rosijskaja - powiedział przybysz - ale nie każda. Tylko 
ta z zieloną etykietką.
   W tym momencie przyszły dwie dziewczyny, które z 
ożywieniem rozmawiając żuły skórki od banana. Widok był tak 
nienaturalny, że mężczyźni zapomnieli o wódce, a kosmita 
ucieszył się, że jego działalność przynosi efekty.
   - Mówisz, o dwa procent? - zapytał Pogosian, człowiek 
ufny i prosty. - No i co z tego wychodzi?
   - Wychodzi z tego, że niby wypiłeś litr, a tak naprawdę 
to nie litr, a litr i pięćdziesiąt gram - wyjaśnił ktoś.
   - Za darmo? - zapytał Czerwononosy Jeleń.
   - Otóż to - powiedział przybysz i poszedł dalej siać 
zamęt jak diabeł, chociaż oczywiście nie był diabłem, tylko 
najzwyklejszym księgowym, który niechcący trafił na obcą 
planetę i musiał się z niej wydostać.
   Panujący w ludzkim mrowisku niepokój cieszył kosmitę. 
Jego przewidywania sprawdzały się, intuicja go nie zawiodła. 
Ale żeby zadać miastu ostateczny, miażdżący cios, kosmita 
potrzebował czasu i dodatkowego wysiłku umysłowego.
   Każde miasto, jak żywy organizm, ma żyły i arterie. 
Ulice. Wypełnia je krew miasta - jego mieszkańcy. Potoki 
płyną w konkretnym kierunku, ich bieg jest celowy. Rano 
ludzie idą do pracy, wypełniając arterie i środki 
komunikacji, w ciągu dnia pracujący i niepracujący chodzą po 
sklepach, wieczorem płyną ulicami - żyłami do swoich 
mieszkań, a potem znowu je porzucają, wychodzą do kina lub 
dyskoteki.
   A przybysz robił wszystko, żeby zmylić bieg potoków, żeby 
organizm miał dosyć, żeby zagubił się w działaniach swoich 
erytrocycików.
   Dzika jak tornado kolejka ustawiła się przed dwoma 
sklepami, w których wykryto obecność kawopodobnego napoju 
"Rześki poranek".
   Po opuszczeniu straganów z bananami, tłum kobiet, głównie 
młodych, stał na przystani na rzece. Powiedziano im, że tam 
na osiedlu Zarzecze, na straganie u Kawiniakiana są jeszcze 
banany.
   Mężczyźni biegali od sklepu do sklepu w poszukiwaniu 
czterdziestodwuprocentowej Rosijskiej.
   Pozostawały jeszcze dzieci.
   - Dzisiaj - powiedział przybysz, nachylając się do 
trzecioklasisty - w klubie miłośników rzeki będą wyświetlać 
osiemnaście odcinków "Żółwi Ninja" - za darmo...
   I wiele rodzin nie doczekało się swoich pociech na 
obiedzie.
   A starsze pokolenie płci męskiej?
   Dla nich przybysz nie żałował pieniędzy, kupił koszyk 
borowików (pustosząc w tym celu cały bazarek), po czym 
stanął na przystanku autobusowym i każdemu zainteresowanemu 
dawał kartkę z planem. Na planie zaznaczone były parowy, 
gdzie kosmita rzekomo zbierał borowiki. Podobno zostało ich 
tam jeszcze ze dwie ciężarówki.
   Ostatnim ciosem, zadanym tego ranka, była wiadomość, 
którą usłyszał od przybysza Korneliusz Udałow. Przybysz 
oczywiście nie wiedział, że rozmawia z samym Korneliuszem 
Udałowem, którego nie weźmiesz na tanie galaktyczne plewy.
   - Dziwne - przybysz podszedł do Udałowa, który czekał na 
autobus na rogu Puszkińskiej. - Nigdy jeszcze czegoś takiego 
nie widziałem.
   - Czego pan nie widział? - zapytał przez grzeczność 
Udałow.
   - Takiego pluśnięcia. Dwadzieścia lat wędkuję, ale żeby 
tak plusnęło - nawet nie myślałem, że to możliwe.
   Jakim szóstym zmysłem przybysz odgadł, że Korneliusz jest 
zapalonym wędkarzem - nie wiadomo. Ale od razu obudził w 
Udałowie czujność.
   - Gdzie? - zapytał.
   - A tam, w sadzawce. Widzi pan, cerkiew, a za nią jest 
sadzawka.
   - Co pan! - zaśmiał się Korneliusz. - Jaki plusk? W tej 
sadzawce żyją tylko żaby.
   - Dziwne, bardzo dziwne - myślał na głos kosmita. - 
Siedziałem na brzegu, a on przeszedł dosłownie przy moich 
nogach.
   - Kto?
   - Sum. Nieduży, z półtora metra, ale widziałem go na 
własne oczy. Gdybym nie był tu tylko przejazdem, wziąłbym 
spinning i ucieszył rodzinę połowem. Dobrze, że nie trzeba 
daleko jechać.
   Przyjechał autobus.
   Udałow, który na niego czekał, stał dalej na jezdni i 
wytrzeszczał oczy, a przybysz spokojnie wsiadł do autobusu i 
powtórzył opowieść o sumie dwóm młodym obibokom, którzy go 
wyśmiali i wyskoczyli na następnym przystanku.
   Tak więc, gdy Udałow, zwalczywszy wątpliwości, przybiegł 
nad sadzawkę z wędką i podrywką, na brzegach siedziało, 
wypisz wymaluj jak żaby, dwudziestu sześciu wędkarzy w 
różnym wieku.
   Udałow splunął, ale rozepchnął łokciami co młodszych 
konkurentów i usiadł.
   Teraz, gdy miasto osiągnęło stan organizmu chorego na 
świnkę z powikłaniami, kosmita zdecydował się na 
najważniejszy trik.
   Od tego zależało jego życie.
   A także od tego, czy Wielki Guslar jest gotowy rzucić się 
w przepaść hańby i poniżenia.
   O pomyłce nie mogło być mowy. Kosmita tak jak saper - 
pomylić mógł się tylko raz. I byłby to jego ostatni błąd.
   Potrzebował mężczyzn. W dobrej formie.
   Mężczyźni stali obok stadionu "Riecznik" i leniwie 
dyskutowali o szansach swojej drużyny piłkarskiej. Do 
rozpoczęcia meczu było jeszcze pół godziny.
   Kosmita zaczął przysłuchiwać się rozmowie.
   Tak jak przypuszczał, nie miała ona żadnego związku z 
piłką nożną.
   W Wielkim Guslarze, dotkniętym chorobą plotek i pogłosek, 
zaplątanym w pajęczynę sumów, skórek od banana, napojów 
"Rześki poranek" i trzy lub cztery inne przedsięwzięcia 
kosmity, rozmowy były wyjątkowo monotematyczne i zakończyły 
się emocjonalną porażką mężczyzn. Mężczyźni zupełnie nie 
wiedzieli, co robić - wierzyć czy nie wierzyć... A jeśli 
wierzyć, to komu? Chcieli wierzyć. Bardzo. Rosjanin zawsze 
chce wierzyć i zawsze znajdują się ludzie, którzy powiedzą: 
"Uwierz mi, Iwanie Iwanowiczu! Ja wskażę ci drogę!"
   - Ale co ciekawe - wtrącił się do rozmowy kosmita - 
Udałow jednak  złowił suma w tej sadzawce. Metr dwadzieścia. 
Sam widziałem.
   - Dwa sumy - poprawił kosmitę mężczyzna w niebieskim 
dresie.
   - I szczupaka - powiedział trzeci.
   - Szczupaka nie - zaprotestował człowiek w niebieskim 
dresie. - Widziałem, jak wracał. Dwa sumy i jesiotr.
   - Jaki tam jesiotr! - zezłościł się chłopak w 
bejsbolówce. - Skąd by się wziął jesiotr w tej kałuży? Tam 
są tylko pijawki.
   - I co, może suma nie złapał, co, może nie złapał? - 
gorączkował się człowiek w niebieskim.
   - No, suma złapał - przyznał chłopak, nie chcąc dostać po 
karku.
   - To jeszcze nic! - powstrzymał go gestem były sportowiec z 
fioletową twarzą pijaka. - A samochód z borowikami 
widzieliście?
   Zaczęli się kłócić. Jedni widzieli, inni nie widzieli 
albo nie wierzyli...
   - Ja też w to nie wierzę - powiedział kosmita tak głośno, 
że pozostali zamilkli. - Jestem nietutejszy i dziwi mnie, 
jakie głupoty ludzie o was opowiadają. Szczerze mówiąc... - 
W tym momencie kosmita zająknął się i wszyscy nagle 
zrozumieli, że nawet jeśli do tej pory nieznajomy nie 
kłamał, to teraz zacznie. - Szczerze mówiąc, boję się - 
pójdę jutro na bagna w poszukiwaniu rzadkich roślinek, a 
ktoś z was przypomni sobie tę głupią bajeczkę i polezie za 
mną. A ja nie znoszę niekompetentnych ludzi. Nie, żeby mi 
było szkoda złota, nie, złota mi nie szkoda, ale nie  znoszę 
niekompetencji.
   I kosmita odwrócił się i zaczął iść, a wszyscy kibice w 
liczbie ponad dwudziestu ruszyli za nim, okrążyli go i 
odcięli mu drogę odwrotu.
   - Przepraszam bardzo - powiedział człowiek w niebieskim 
dresie. Najwyraźniej miał duszę przywódcy. - Co to za 
rośliny?
   - Ręce przy sobie! - zbuntował się kosmita przeciwko 
przesłuchaniu.
   - Pokaż pozwolenie na zbieranie rzadkich roślin! - 
krzyczał jakiś facet, metr czterdzieści w kapeluszu, z 
włosami wystającymi z uszu.
   - Z CIA, z CIA!
   Kosmita z zadowoleniem skonstatował, że różnorodność i 
siła plotek rosną w oczach. Jutro całe miasto będzie mówić, 
jak to złapano agenta - truł wodę w stawie i pluł do studni.
   - Mów! - rozkazał mężczyzna w niebieskim. Pozostali 
oddychali szybko i płytko.
   - Ale nikomu ani słowa! - zastrzegł kosmita. - Sami 
rozumiecie.
   - Rozumiemy, rozumiemy, co mamy nie rozumieć - 
pospieszyli z odpowiedzią słuchacze.
   - W czasie rewolucji zatopili to na bagnach. Wywozili w 
pociągu pancernym pieniądze frontu północnego. Ale czerwoni 
deptali im po piętach. Oni tam - i czerwoni tam! Oni tutaj - 
i czerwoni tutaj! I wtedy generał Miller wydał rozkaz 
wrzucenia kanistra w bagno.
   - Niech pan powtórzy nazwisko generała - poprosił 
staruszek, przypominający białą myszkę doświadczalną.  
Trzymał w ręku notes i chciał zapisywać.
   - Żadnych notatek! - ostrzegł kosmita. Sąsiedzi rzucili 
się na staruszka, zabrali mu notes i wyrzucili go z grupy 
okrążenia.
   - Mam mapę - powiedział kosmita. - Kto chce popatrzeć? 
Ale tylko jedna osoba!
   - Ja popatrzę - powiedział człowiek w niebieskim.
   - Nie, nie, wybory! Trzeba wybrać delegatów! - sprzeciwił 
się metr czterdzieści w kapeluszu.
   - Oto mapa - powiedział kosmita i wyciągnął z kieszeni 
przygotowaną wcześniej kartkę.
   I zaczął objaśniać, w której części bagien leży kanister 
ze złotem. Pozostali zaglądali mu przez ramię, sapali, ale 
niczego nie mogli zrozumieć.
   - Ty nas prowadź - powiedział staruszek z ostatniego 
rzędu.
   - I po co mam was prowadzić? - zdziwił się przybysz. - 
Potrzebna mi koparka, a nie banda nierobów. Potrzebuję 
łopat, pomp! Techniki!
   - Technika tam nie dojedzie! - krzyknął metr 
czterdzieści.
   - Zobaczymy - powiedział przybysz. - W razie czego 
pójdziemy po trupach.
   Ludzie poczuli, że krew szybciej krąży w ich żyłach. 
Wyglądało na to, że trafił się wódz, który wiedział, czego 
chce.
   - A rzeczywiście - powiedział staruszek z ostatniego 
rzędu. - Pamiętam, mówiono o tym w latach dwudziestych. 
Pętak był wtedy ze mnie, ale pamiętam.
   Nie minęła nawet godzina, gdy na ósmym kilometrze na 
leśną drogę zjechała z szosy koparka, trzy wywrotki, 
samochód asenizacyjny z wielką karbowaną rurą do odciągania 
wody, żuraw, gazik, a za tą, nie wiadomo skąd i nie wiadomo 
jaką ściągnięci techniką, spieszyli ludzie z łopatami, 
grabiami i innymi narzędziami.
   Maszyny grzęzły w błocie, ludzie wyciągali je na własnych 
plecach, stękali, przeklinali, walczyli, ale nie poddawali 
się. Czuli się tak, jakby forsowali Dniepr.
   Rzecz jasna, nie doszłoby do takiego masowego 
zaślepienia, gdyby miasto nie było odpowiednio przygotowane. 
Wielki Guslar zasypany lawiną plotek, oklapnięty, 
zatrwożony, bliski był wpadnięcia w panikę.
   Przybysz nie wtrącał się do organizacji robót. Pokazał 
tylko okrągłą plamę trzęsawiska, gdzie należało szukać 
kanistra, a dowodzenie powierzył człowiekowi w niebieskim 
dresie.
   Ludzie podzielili się pracą. Jedni pomagali koparce ryć 
kanały odprowadzające, inni razem z samochodem asenizacyjnym 
odciągali wodę, jeszcze inni ładowali wywrotki... Wszyscy 
mieli co robić. I wszystkich ogarnął ten szczególny zapał 
pracy, kiedy człowiek zapomina, po co się tak poświęca i 
wysila. Najważniejsza jest sama praca!
   Po godzinie trudów z bagna wynurzył się wierzchołek 
podobnego do gigantycznego jaja statku kosmicznego. Rozległy 
się triumfalne okrzyki - wszyscy zrozumieli, że to jest 
właśnie ten kanister.
   - Zdwójmy ostrożność, towarzysze! - powiedział przybysz i 
zażądał, żeby koparka przeniosła go na środek trzęsawiska.
   A tam zeskoczył na swój statek. Towarzysze pracy bili 
brawo.
   - Zdwójmy wysiłki, przyjaciele - krzyknął. - Koniec już 
bliski. Skarby są prawie w naszych rękach.
   Niektórzy zaczęli pytać, co on tam plecie o jakichś 
skarbach, skoro łowimy jesiotra, inni doszli do wniosku, że 
zaraz pojawią się borowiki - przypuszczeń było wiele.
   Przybysz z całkowitym spokojem otworzył górny luk i 
wszedł na statek. Statek był do połowy wyciągnięty z błota.
   Zapadła pełna napięcia cisza.
   Czując, że coś jest nie w porządku, przybysz wystawił 
głowę z luku i krzyknął:
   - Odejść na dwadzieścia kroków! Znalazłem minę! Dopóki 
jej nie rozbroję - nie podchodzić! Przerwijcie pracę! 
Ludzie, mówię do was - odciągnijcie koparkę, samochód, 
jeszcze się, nie daj Boże, coś złego stanie!
   Posłuchali go, a metr czterdzieści w kapeluszu krzyknął:
   - Ostrożnie z tą miną, uważaj na siebie!
   - Uważaj! - poparli go inni.
   Wzruszony przybysz zamknął szczelnie luk, spojrzał przez 
peryskop, czy nie ma w pobliżu jakichś widzów. Na szczęście, 
wszyscy zgodnie z poleceniem wycofali się na suchy teren, 
przykucnęli wokół trzęsawiska.
   "Żegnajcie, przyjaciele!" - powiedział w myśli przybysz.
   Po krótkiej walce z bagnem statek kosmiczny wyrwał się w 
górę i, ciągnąc za sobą czarne strumienie błota, poleciał 
ku niebu... W chwilę później zniknął ludziom z oczu.

   ,..w Wielkim Guslarze opowiedzą wam wiele ciekawych 
historii. Ale nigdy nie usłyszycie o tym, jak mieszkanki 
miasta żuły skórki od banana, piły napój "Rześki poranek", a 
ich mężowie łowili w sadzawce jesiotra albo wyciągali z 
bagna kanister ze złotem.
   Co prawda, zdarza się, że jakaś ślicznotka ni z tego, ni z 
owego zje skórkę od banana i wyrzuci środek. Albo że ktoś od 
niechcenia zarzuci wędkę w sadzawkę... Ale to są wyjątki, 
atawizmy.
                                     Przełożyła Ewa Skórska




                        KIR BUŁYCZOW
   Właściwie Igor Wsiewołodowicz Możejko. Urodzony w 1934 r. 
w Moskwie (gdzie mieszka do dziś), ukończył Instytut Języków 
Obcych. Doktoryzował się w Instytucie Orientalistyki AN 
ZSRS. Pracuje tam do dzisiaj - zajmuje się historią i 
kulturą Azji Południowo-Wschodniej. Autor wielu rozpraw 
popularnonaukowych i prac z zakresu historii i historii 
sztuki, a także miłośnik i wierny czytelnik fantastyki 
naukowej, w 1966 r. sam zaczyna pisać utwory spod znaku SF - 
debiutuje opowiadaniem "Kogda wymierli dinozawry". W 1968 r. 
ukazuje się jego pierwsza powieść "Miecz gienierała 
Banduły", a w dwa lata później druga - "Posliedniaja wojna". 
Prawdziwe uznanie i popularność Bułyczow zdobywa dzięki 
opowiadaniom o miasteczku Wielki Guslar i jego mieszkańcach 
("Czudiesa w Gusliarie" i "Liudi kak liudi") oraz 
opowieściom o Alicji - dziewczynce, której nigdy nie stanie 
się nic złego ("Putieszestwije Alisy", "Dzien' rożdzienja 
Alisy", "Dziewoczka s Ziemli" i in.).
   W Rosji i byłym ZSRS na podstawie utworów Kira Bułyczowa 
nakręcono kilka filmów (pisarz nierzadko był autorem bądź 
współautorem scenariusza): "Osieczka '67" (na podstawie 
powieści pod tym samym tytułem), "Szans" (na podstawie 
opowiadania "Rycerze na rozdrożach"), "Zołotyje rybki" 
(opowiadanie "Świeży transport złotych rybek").
   Utwory Kira Bułyczowa były tłumaczone na wiele języków, w 
tym również na język polski. Należą do nich m.in.: "Ludzie 
jak ludzie" (1976), "Żuraw w garści" (1977), "Rycerze na 
rozdrożach" (1979), "Nie drażnić czarownika" (1983), 
"Retrogenetyka i inne opowiadania" (1983), "Było to za sto 
lat" (1983), "Miasto na górze" (1983), "Dzikusy. Białe 
skrzydła Kopciuszka" (1983), "Listy z laboratorium" (1985), 
"Cudza pamięć" (1985), "Guslar-Neapol" (1985), "Wielki 
Guslar i okolice" (1987), "Agent KF" (1988), "Osada" (1989).
   Po roku 1990 utwory Kira Bułyczowa były wydawane coraz 
rzadziej, aż w końcu ich pojawianie się zostało ograniczone 
do miesięczników "Nowa Fantastyka" i "Feniks".
   Na szczęście, ku radości wielbicieli Kira Bułyczowa 
wydawnictwo "Prószyński i S-ka" zapowiada rychłe ukazanie 
się  dwóch tomów guslarskich opowiadań. Pierwszy z nich 
będzie zawierać opowiadania znane już czytelnikowi polskiemu 
(m.in. ze zbiorku "Wielki Guslar i okolice"), tom drugi zaś 
to opowiadania nie tłumaczone dotąd na język polski.
                                                    E.S.
