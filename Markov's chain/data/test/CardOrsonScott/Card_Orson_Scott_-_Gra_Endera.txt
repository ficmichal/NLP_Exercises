Orson Scott Card

Gra Endera

(Ender's Game)

przełożył Piotr W. Cholewa


                      Orson Scott Card
Autor amerykański. Przebił się do najściślejszej 
czołówki współczesnych pisarzy powieścią "Ender's Game", 
którą właśnie Państwu przedstawiamy. Ukazała się ona w roku 
1986 i zdobyła obie największe nagrody SF - Hugo i Nebula. 
Powieść łączy twardą SF (spotkanie cywilizacji) z prastarym 
mitem o dojrzewaniu superbohatera (np. Herkules) i modnym 
sposobem na odmłodzenie archetypalnych historii przez 
drastyczne odmłodzenie bohatera. (Jest już opowiadanie o 
edukacji embriona).
   Również następna powieść o Enderze ("Speaker for the 
Dead") , choć zupełnie inna w 
charakterze, zdobyła nagrodę Hugo (1987). Trzecia część tego 
luźno powiązanego cyklu została ostatnio złożona w 
wydawnictwie.
   Card jest też autorem innego cyklu - "Tales of Alvin 
Maker" (Opowieści Alvina Makera). Rzecz dzieje się w 
odmiennej magicznej Ameryce XIX wieku. Wspólną cechą z cykle 
o Enderze jest skłonność do zdobywania nagród - dwie wydane 
części "Seventh Son" (Siódmy syn) i "Red Prophet" (Czerwony 
prorok) również zdobywały laury.
   Orson Scott Card jest wierzącym chrześcijaninem 
(mormonem) i w jego znakomitych recenzjach dla miesięcznika 
"Fantasy and Science Fiction" można znaleźć osąd nie tylko 
artystyczny, ale i moralny. Stałą cechą pisarstwa Carda jest 
szczególny kontakt ze światem dzieci.
                                                       L.J.


Podziękowania

Część tej książki pochodzi z mojego pierwszego 
opublikowanego opowiadania science fiction "Ender's Game". 
Ukazało się ono w 1977 roku, w sierpniowym numerze "Analogu" 
wydawanego przez Bena Bovę; jego wiara we mnie i w to 
opowiadanie stała się fundamentem mojej kariery.
   Harriet McDougal z "Tor" jest najrzadziej spotykanym 
gatunkiem wydawcy - rozumiejącym utwór i pomagającym
autorowi uczynić go takim, jakim by pragnął. Nie płacą jej 
tyle, ile powinni. Praca Harriet była nieco lżejsza dzięki 
nieocenionym wysiłkom mojego stałego redaktora, Kristine 
Card. Jej także nie płacę tyle, ile powinienem.
   Wdzięczny jestem także Barbarze Bova, mojemu 
przyjacielowi i agentowi w chudych, i z rzadka tłustych, 
latach, oraz Tomowi Doherty, mojemu wydawcy, który pozwolił 
się przekonać, by wydać tę książkę w "ABA" w Dallas, co 
dowodzi albo jego wspaniałej intuicji, albo tego, jak 
zmęczony może być człowiek na konwencie.


                                    Dla Geoffreya
                                    Dzięki któremu pamiętam
                                    Jak młode i jak stare
                                    Mogą być dzieci


Rozdział 1
Trzeci

   - Patrzyłem przez jego oczy, słuchałem przez jego uszy i 
mówię ci, że to on. A w każdym razie nie znajdziemy już 
nikogo lepszego.
   - To samo mówiłeś o bracie.
   - Brat nie przeszedł testów. Z innych powodów. Zdolności 
nie miały tu nic do rzeczy.
   - To samo było z siostrą. Co do niego także istnieją 
wątpliwości. Jest zbyt miękki, zbyt chętnie poddaje się 
cudzej woli.
   - Nie wtedy, kiedy ten ktoś jest jego wrogiem.
   - Więc co mamy robić? Przez cały czas otaczać go 
nieprzyjaciółmi?
   - Jeśli będzie trzeba...
   - Mówiłeś chyba, że lubisz tego dzieciaka.
   - Jeśli dorwą go robale, to przy nich wydam mu się 
ukochanym wujkiem.
   - No dobra. W końcu ratujemy świat. Bierzmy go.

   Pani od monitora uśmiechnęła się ślicznie, pogładziła go 
po włosach i powiedziała:
   - Przypuszczam, Andrew, że masz już absolutnie dosyć tego 
obrzydliwego czujnika. Mam dla ciebie dobrą nowinę. Dzisiaj 
go zabierzemy. Wyjmiemy go zaraz i nic nie poczujesz.
   Ender kiwnął głową. Naturalnie, to było kłamstwo, że nie 
poczuje bólu. Ale ponieważ dorośli powtarzali je zawsze, 
kiedy  m i a ł o  go boleć, mógł uznać to stwierdzenie za ścisłą 
prognozę. Czasami na kłamstwach można polegać bardziej niż 
na prawdzie.
   - Podejdź, Andrew. Usiądź tutaj, na stole. Doktor zaraz 
do ciebie przyjdzie.
   Wyjmą czujnik. Ender próbował sobie wyobrazić mały 
aparacik, który zniknie mu z karku. Będę przewracał się w 
łóżku i nic nie będzie uciskać. Nie będę czuł, jak mnie 
swędzi i rozgrzewa się pod prysznicem.
   I Peter przestanie mnie nienawidzić. Wrócę do domu i 
pokażę mu, że nie mam już czujnika i że to nie moja wina. 
Będę zwyczajnym dzieckiem. Wszystko się ułoży. Daruje mi, że 
nosiłem czujnik o cały rok dłużej od niego. Zostaniemy...
   Przyjaciółmi chyba nie. Nie, Peter jest zbyt 
niebezpieczny. Łatwo wpada w gniew. Ale braćmi. Nie wrogami, 
nie przyjaciółmi, tylko braćmi - takimi, którzy potrafią żyć 
w jednym domu. Przestanie mnie nienawidzić, zostawi w 
spokoju. I kiedy zechce grać w robale i astronautów, może 
nie będę musiał się bawić, może pozwoli mi zwyczajnie 
poczytać.
   Ale Ender wiedział, nawet gdy o tym wszystkim myślał, że 
Peter nie zostawi go w spokoju. W oczach Petera, kiedy był w 
tym gniewnym nastroju, było coś takiego, jakiś błysk... 
wiedział, że Peter na pewno  n i e  zostawi go w spokoju. Muszę 
poćwiczyć na pianinie, Ender. Mógłbyś przewracać mi strony? 
Co, dzidziuś z czujnikiem jest zbyt zajęty, żeby pomóc 
własnemu bratu? Może jest za mądry? Musisz zabić paru 
robali, astronauto? Nie, nie, nie chcę twojej pomocy. Sam 
sobie poradzę, ty bękarcie, ty mały  T r z e c i.
   - To potrwa tylko chwilkę, Andrew - powiedział doktor.
   Ender kiwnął głową.
   - Został zaprojektowany tak, żeby dał się wyjąć. Bez 
żadnych infekcji, bez urazów. Poczujesz lekkie łaskotanie. 
Czasem ludzie mówią, że mają wrażenie braku. Będziesz się za 
czymś rozglądał, czegoś szukał, ale nic nie znajdziesz i nie 
będziesz pamiętał, co to było. Więc ci powiem. Będziesz 
szukał czujnika, a jego nie będzie. Po kilku dniach uczucie 
minie.
   Doktor przekręcił mu coś na karku. Igła bólu przebiła 
nagle Endera od szyi do lędźwi. Czuł, jak ciało wstrząsa się 
i wygina do tyłu; głowa uderzyła o blat. Wiedział, że kopie 
nogami, że jedną ręką aż do bólu ściska drugą.
   - Deedee! - krzyknął doktor. - Chodź tu natychmiast! - 
wbiegła zdyszana pielęgniarka. - Musimy rozluźnić mu 
mięśnie. Daj mi to, zaraz! Na co czekasz!
   Coś przeszło z rąk do rąk, Ender nie wiedział, co to 
było. Przetoczył się na bok i spadł ze stołu.
   - Niech pan go łapie - wrzasnęła pielęgniarka.
   - Przytrzymaj go...
   - Niech pan go trzyma, doktorze. Dla mnie jest za 
silny...
   - Nie wszystko! Serce może nie wytrzymać...
   Ender poczuł, jak igła wbija mu się w kark, tuż ponad 
kołnierzykiem. Paliło, ale gdziekolwiek doszedł ten płomień, 
jego mięśnie rozkurczały się wolno. Mógł już zapłakać ze 
strachu i bólu.
   - Jak się czujesz, Andrew? - pytała pielęgniarka.
   Andrew nie mógł sobie przypomnieć, jak się mówi. 
Podnieśli go z podłogi i położyli na stole. Sprawdzili puls, 
zrobili jeszcze inne rzeczy. Nie rozumiał, co się dzieje.
   Doktor trząsł się cały; głos mu drżał.
   - Zostawiają dzieciakowi to paskudztwo na trzy lata, więc 
czego się spodziewają? Mogliśmy go wyłączyć, rozumie pani? 
Mogliśmy wyczepić mózg już na zawsze.
   - Kiedy środek przestanie działać? - spytała 
pielęgniarka.
   - Proszę go zatrzymać jeszcze przez godzinę. Jeśli nie 
zacznie mówić za kwadrans, proszę mnie wezwać. Mogłem go 
wyczepić do końca. Nie mam mózgu robala.
                              *
   Wrócił na lekcję panny Pumphrey ledwie piętnaście minut 
przed końcowym dzwonkiem. Wciąż jeszcze czuł się trochę 
niepewnie.
   - Dobrze się czujesz, Andrew? - spytała panna Pumphrey.
   Kiwnął głową.
   - Zasłabłeś?
   Pokręcił.
   - Nie wyglądasz za dobrze.
   - Nic mi nie jest.
   - Lepiej usiądź.
   Ruszył do swojej ławki, ale zatrzymał się. Czego 
właściwie szukał? Nie mógł sobie przypomnieć.
   - Twoje miejsce jest dalej - powiedziała panna Pumphrey.
   Usiadł, ale wiedział, że szuka czegoś innego, czegoś, co 
utracił. Później znajdę.
   - Twój czujnik - szepnęła dziewczynka z tyłu.
   Andrew wzruszył ramionami.
   - Jego czujnik - powtórzyła innym.
   Andrew przesunął palcami po szyi. Trafił na bandaż. 
Czujnika nie było. Teraz niczym nie różnił się od 
pozostałych.
   - Jesteś spłukany, Andy? - spytał chłopak, siedzący w 
sąsiednim rzędzie, trochę z tyłu. Nie pamiętał jego imienia. 
Peter. Nie, to był ktoś inny.
   - Panie Stilson, mógłby pan nie przeszkadzać? - spytała 
panna Pumphrey. Stilson skrzywił się.
   Panna Pumphrey mówiła o mnożeniu. Ender bawił się na 
komputerze rysując konturową mapę górzystej wyspy i każąc 
potem wyświetlać ją w trzech wymiarach ze wszystkich stron. 
Nauczycielka dowie się, oczywiście, że nie uważał, ale nie 
będzie mu zwracać uwagi. Zawsze znał odpowiedź, nawet wtedy, 
gdy sądziła, że nie uważa.
   W rogu ekranu pojawiło się słowo i zaczęło marsz wokół 
krawędzi. Z początku widział je do góry nogami i od tyłu, 
ale wiedział, co oznacza na długo przedtem, nim dotarło do 
dolnego brzegu i odwróciło się we właściwą stronę: TRZECI.
   Ender uśmiechnął się. To on wymyślił sposób na 
przekazywanie wiadomości tak, by płynęły po ekranie. Chociaż 
nieznany wróg chciał go urazić, metoda wyrażała uznanie dla 
jego pomysłowości. To nie jego wina, że był Trzecim. To był 
pomysł rządu, oni wydali zezwolenie - jak inaczej Trzeci, 
taki jak Ender, mógłby trafić do szkoły? A teraz zabrali mu 
czujnik. Eksperyment zatytułowany Andrew Wiggin nie udał się 
mimo wszystko. Był pewien, że gdyby tylko mogli, cofnęliby 
to uchylenie zakazu, dzięki któremu się urodził. Nie udało 
się, więc można skasować próbkę.
   Zadzwonił dzwonek. Wszyscy wyłączali swoje ekrany albo 
pośpiesznie wpisywali jakieś notki. Niektórzy zrzucali 
lekcje i dane do domowych komputerów. Mała grupka zebrała 
się przy drukarkach czekając na wydruk czegoś, co chcieli 
pokazać. Ender rozłożył palce nad dziecięcą klawiaturą w 
rogu i zastanawiał się, jakby to było, gdyby miał dłonie tak 
duże, jak dorośli. To musi być głupie uczucie, takie wielkie 
i niezgrabne ręce, grube, krótkie paluchy i tłuste dłonie. 
Oczywiście, mają większe klawiatury, ale jak mogą tymi 
paluchami wykreślić cienką linię? Ender potrafił to robić 
tak precyzyjnie, że rysował spiralę o siedemdziesięciu 
dziewięciu zwojach, od środka do brzegu ekranu, a linie ani 
razu nie krzyżowały się ani nie nakładały. Przynajmniej miał 
co robić, gdy nauczycielka nudziła o arytmetyce. Arytmetyka! 
Valentine nauczyła go arytmetyki, kiedy miał trzy lata.
   - Lepiej się czujesz, Andrew?
   - Tak, psze pani.
   - Spóźniasz się na autobus.
   Ender kiwnął głową i wstał. Wszyscy już wyszli. Ale na 
pewno czekają, ci źli. Nie miał już czujnika, widzącego to, 
co on widział, słyszącego to, co słyszał. Mogli mówić, co 
tylko chcieli. Mogli go nawet uderzyć - nikt już ich nie 
zobaczy i nie przyjdzie Enderowi z pomocą. Posiadanie 
czujnika miało swoje dobre strony, których będzie mu 
brakowało.
   Oczywiście, był tam Stilson. Nie był większy niż reszta 
dzieci, ale większy od Endera. I miał ze sobą kilku innych. 
Jak zawsze.
   - Cześć, Trzeci.
   Nie odpowiadaj. To nie ma sensu.
   - Trzeci, mówiliśmy do ciebie. Słyszysz, Trzeci, ty 
miłośniku robali? Mówiliśmy do ciebie.
   Nie wiem, co odpowiedzieć. Cokolwiek powiem, tylko 
pogorszy sprawę. Więc będę milczał.
   - Ty, Trzeci, gnojku, oblałeś, co? Myślałeś, że jesteś 
lepszy od wszystkich, ale straciłeś swojego pisklaczka, 
Trzeciaczku, i został ci tylko bandaż na szyi.
   - Przepuścicie mnie? - spytał Ender.
   - Czy go przepuścimy? Czy powinniśmy go przepuścić? - 
wszyscy się zaśmiali. - Jasne, że cię przepuścimy. Najpierw 
przepuścimy ci rękę, potem tyłek, potem może jeszcze kawałek 
kolana.
   Pozostali wołali już chórem.
   - Straciłeś pisklaka, Trzeciaku. Straciłeś pisklaka, 
Trzeciaku.
   Stilson popchnął go jedną ręką. Ktoś z tyłu odepchnął go 
z powrotem.
   - Karuzela co niedziela - odezwał się czyjś głos.
   - Tenis!
   - Ping-pong!
   To nie mogło się dobrze skończyć. Ender uznał więc, że 
lepiej będzie, jeśli to nie on zostanie najbardziej 
nieszczęśliwym w tej grze. Kiedy Stilson znowu wyciągnął 
ramię, by go popchnąć, spróbował je złapać. Chybił.
   - Ojej, chcesz się bić, Trzeciaku? Chcesz się ze mną bić?
   Ci z tyłu złapali Endera, żeby go przytrzymać.
   Ender nie miał ochoty na śmiech, ale się roześmiał.
   - Aż tylu was trzeba, żeby załatwić jednego Trzeciego?
   - Jesteśmy ludźmi, nie Trzeciakami, gnojku! A ty masz 
tyle siły, co pierdnięcie.
   Ale puścili go. A gdy tylko to zrobili, Ender kopnął 
wysoko i mocno, trafiając Stilsona w sam mostek. Tamten 
upadł. Ender był zaskoczony - nie sądził, że uda mu się 
powalić Stilsona jednym uderzeniem nogi. Nie przyszło mu do 
głowy, że przeciwnik nie traktuje tej walki poważnie, nie 
jest przygotowany na prawdziwie desperacki cios.
   Na moment tamci odstąpili, a Stilson leżał nieruchomo. Oni 
wszyscy zastanawiali się, czy jeszcze żyje. Ender jednak 
myślał o tym, jak uniknąć zemsty. Powstrzymać ich od 
kolejnej napaści jutro. Muszę zwyciężyć raz na zawsze. 
Inaczej codziennie będę walczył i za każdym razem będzie 
gorzej.
   Miał wprawdzie tylko sześć lat, ale znał niepisane prawa 
męskiej walki. Nie wolno atakować, kiedy przeciwnik leży 
bezradnie na ziemi. Tylko zwierzę mogłoby to zrobić.
   Zatem Ender podszedł do rozciągniętego na plecach 
Stilsona i kopnął go znowu, w żebra, z całej siły. Stilson 
jęknął i przetoczył się na bok. Ender obszedł go dookoła i 
kopnął w krocze. Stilson nie potrafił nawet stęknąć, zwinął 
się tylko w pół i łzy pociekły mu po twarzy.
   Ender spojrzał zimno na pozostałych.
   - Może marzy się wam, że napadniecie mnie wszyscy na raz. 
Prawdopodobnie dołożylibyście mi solidnie. Ale 
zapamiętajcie, co robię z tymi, którzy chcą mi zrobić 
krzywdę. Od tej chwili przez cały czas będziecie się 
zastanawiać, kiedy was dorwę i jak źle się to skończy.
   Kopnął Stilsona w twarz. Krew z nosa rozlała się po 
ziemi.
   - Nie  t a k  źle - powiedział. - Gorzej.
   Odwrócił się i odszedł. Nikt się nie ruszył. Skręcił w 
korytarz, prowadzący do przystanku. Słyszał, jak chłopcy z 
tyłu mruczą:
   - O, rany! Ale oberwał!
   Ender oparł czoło o mur i płakał, póki nie przyjechał 
autobus. Jestem taki jak Peter. Wystarczy mi zabrać czujnik 
i od razu jestem taki jak Peter.

Rozdział 2
Peter

   - No dobra. Już po wszystkim. Co z nim?
   - Przyzwyczajasz się, kiedy żyjesz wewnątrz czyjegoś 
ciała przez parę lat. Teraz patrzę na jego twarz i nie wiem, 
co się dzieje. Nie mam wprawy w ocenie wyrazu jego twarzy. 
Mam wprawę w wyczuwaniu go.
   - Daj spokój, nie rozmawiamy o psychoanalizie. Jesteśmy 
żołnierzami, nie szamanami. Przed chwilą widziałeś, jak 
pobił szefa gangu.
   - Był dokładny. Nie pobił go zwyczajnie, ale rozbił na 
miazgę. Jak Mazer Rackham przy...
   - Oszczędź sobie. A zatem w opinii komitetu chłopak 
przechodzi.
   - W zasadzie. Zobaczymy, co zrobi ze swoim bratem teraz, 
kiedy nie ma czujnika.
   - Z bratem... nie boisz się tego, co brat zrobi z  n i m?
   - Sam mi mówiłeś, że w tym interesie nie da się uniknąć 
ryzyka.
   - Przeleciałem parę starych taśm. Nic nie poradzę, lubię 
tego chłopaka. Obawiam się, że go załatwimy.
   - Naturalnie, że tak. To nasz zawód. Jesteśmy złymi 
czarownicami. Obiecujemy pierniczki, a potem pożeramy te 
bachory żywcem.

   - Przykro mi, Ender - szepnęła Valentine oglądając bandaż 
na szyi.
   Ender dotknął ściany i drzwi zasunęły się za nim.
   - Ja się nie przejmuję. Dobrze, że już go nie ma.
   - Czego nie ma? - Peter wszedł do saloniku żując chleb z 
masłem orzechowym.
   Ender nie widział swego brata jako ślicznego 
dziesięcioletniego chłopca, tak jak dorośli. O ciemnych, 
gąstych, kędzierzawych włosach i twarzy, która mogłaby 
należeć do Aleksandra Wielkiego. Ender patrzył na niego 
wyłącznie po to, by wykryć gniew albo nudę, niebezpieczne 
nastroje regularnie prowadzące do bólu. Właśnie teraz, gdy 
Peter dostrzegł bandaż, pojawiła się w jego oczach iskra 
gniewu.
   Valentine także ją zauważyła.
   - Teraz jest taki jak my - powiedziała szybko, by go 
uspokoić, zanim zdąży uderzyć.
   Peter jednak nie pozwolił się uspokoić.
   - Jak my? Dopiero teraz wyjęli mu to draństwo, kiedy ma 
sześć lat. Kiedy ty je straciłaś? Miałaś trzy lata. Ja nie 
skończyłem pięciu, kiedy mi je zabrali. On prawie przeszedł, 
ten szczeniak, ten mały robal.
   Wszystko w porządku, myślał Ender. Mów, Peter, mów. Może 
się wygadasz.
   - Ale teraz twoje anioły stróże już cię nie pilnują - 
stwierdził Peter. - Nie sprawdzają, czy coś cię boli, nie 
słuchają, co mówię, nie patrzą, co z tobą robię. I co ty na 
to? No co?
   Ender wzruszył ramionami.
   Peter nagle uśmiechnął się i klasnął w ręce, jakby czymś 
ucieszony.
   - Chodź, pobawimy się w robali i astronautów.
   - Gdzie mama? - spytała Valentine.
   - Wyszła. Teraz ja jestem szefem - odparł Peter.
   - Chyba zadzwonię do taty.
   - Dzwoń sobie. Wiesz, że nigdy go nie ma.
   - Zagram - powiedział Ender.
   - Będziesz robalem - oświadczył Peter.
   - Może chociaż raz pozwolisz mu być astronautą - wtrąciła 
Valentine.
   - Nie pchaj nosa w nie swoje sprawy, skarżypyto - 
przerwał jej Peter. - Chodź na górę, wybierzemy broń.
   Ender wiedział, że nie będzie to dobra zabawa. Problem 
nie polegał na tym, kto wygra. Kiedy chłopaki grały na 
korytarzach, całymi grupami, robale nigdy nie wygrywały i 
czasem walka szła na ostro. Ale tutaj, w mieszkaniu, gra 
zacznie się ostro i robal nie będzie mógł się zwyczajnie 
wycofać i odejść, jak zrobiły robale w prawdziwej wojnie. 
Robal musiał grać, póki astronauta nie uzna, że wystarczy.
   Peter otworzył dolną szufladę i wyjął maskę robala. Matka 
była zła, kiedy ją kupił, ale tata powiedział, że wojna nie 
zniknie, gdy ukryje się maski robali i zabroni dzieciom 
bawić się zabawkowymi pistoletami laserowymi. Lepiej już 
rozgrywać te gry wojenne i mieć większą szansę przeżycia, 
gdyby robale nadleciały znowu.
   Jeżeli przeżyję tę grę, pomyślał Ender. Założył maskę. 
Zamknęła go niby dłoń przyciśnięta do twarzy. Ale to nie 
jest prawdziwe bycie robalem. One nie noszą takiej twarzy 
jak maski, to  j e s t  ich twarz. Ciekawe, czy na swojej 
planecie robale zakładają maski ludzi i też się bawią? Jak 
nas wtedy nazywają? Mięczakami, bo w porównaniu z nimi 
człowiek jest taki miękki i śliski?
   - Pilnuj się, Mięczaku - rzucił Ender.
   Ledwo widział brata przez wycięte otwory. Peter uśmiechał 
się.
   - Mięczaku, co? No dobra, robalu-brzydalu, zobaczymy, czy 
można ci rozwalić to twoje ryło.
   Ender nie mógł uniknąć ciosu. Dostrzegł tylko, że Peter 
lekko przenosi ciężar ciała. Maska ograniczała pole 
widzenia. Nagle poczuł ból i ucisk uderzenia z boku głowy; 
stracił równowagę i upadł.
   - Nie widzisz za dobrze, robalu, co? - spytał Peter.
   Ender zaczął zdejmować maskę. Peter wcisnął mu stopę w 
krocze.
   - Nie ściągaj maski - powiedział.
   Ender włożył maskę na miejsce i odsunął ręce.
   Peter nacisnął mocniej. Ból przeszył Endera; zwinął się w 
pół.
   - Leż spokojnie, robalu. Zrobimy ci wiwisekcję, robalu. 
Nareszcie udało nam się złapać jednego z was żywego i 
sprawdzimy, jak działasz w środku.
   - Przestań, Peter - odezwał się Ender.
   - Przestań, Peter. Bardzo dobrze. Widzę, że potraficie 
zgadywać nasze imiona. Umiecie mówić, jakbyście byli 
słodkimi, małymi chłopcami, żebyśmy byli dla was mili. 
Ale to się nie uda. Od razu mogę was rozpoznać. Ty miałeś 
udawać człowieka, mały Trzeci, ale naprawdę jesteś robalem i 
teraz to wyszło na jaw.
   Podniósł stopę, cofnął się o krok i przyklęknął, 
opierając kolano o brzuch Endera, tuż poniżej mostka. 
Naciskał je coraz mocniej. Coraz trudniej było oddychać.
   - Mógłbym cię zabić w ten sposób - szepnął. - Naciskać i 
naciskać, aż byś nie żył. Potem mógłbym powiedzieć, że nie 
wiedziałem, że robię ci krzywdę, że tylko się bawiliśmy. 
Uwierzyliby mi i wszystko skończyłoby się świetnie. A ty byś 
nie żył. Wszystko byłoby świetnie.
   Ender nie mógł odpowiedzieć; kolano wyciskało mu z płuc 
powietrze. Peter może mówić poważnie; prawdopodobnie nie, 
ale jednak może.
   - Mówię poważnie - oświadczył Peter. - Cokolwiek myślisz, 
ja mówię poważnie. Zgodzili się na ciebie tylko dlatego, że 
ja byłem bardzo obiecujący. Ale się nie sprawdziłem. Tobie 
szło lepiej. A ja nie chcę lepszego młodszego brata, Ender. 
Nie chcę Trzeciego.
   - Wszystko powiem - zawołała Valentine.
   - Nikt ci nie uwierzy.
   - Uwierzą.
   - W takim razie, słodka mała siostrzyczko, też jesteś już 
trupem.
   - Oczywiście - stwierdziła Valentine. - W to na pewno 
uwierzą. "Nie wiedziałem, że to zabije Andrewa. A kiedy już 
nie żył, nie wiedziałem, że to zabije też Valentine".
   Ucisk trochę zelżał.
   - Tak. Więc nie dzisiaj. Ale pewnego dnia wy dwoje nie 
będziecie razem. I zdarzy się wypadek.
   - Umiesz tylko gadać - oświadczyła Valentine. - Nie 
myślisz tak naprawdę.
   - Nie?
   - I wiesz dlaczego tak nie myślisz? spytała. - Bo chcesz 
się kiedyś dostać do rządu. Chcesz wygrać wybory. Nikt cię 
nie wybierze, kiedy ktoś z twoich przeciwników wygrzebie 
informację o tym, jak twój brat i siostra oboje zginęli w 
podejrzanych okolicznościach, kiedy byli jeszcze mali. 
Zwłaszcza po liście, jaki umieściłam w tajnych aktach, do 
otwarcia w przypadku mojej śmierci.
   - Nie syp mi tu śmieci - burknął Peter.
   - Ten list mówi: nie umarłam śmiercią naturalną. Zabił 
mnie mój brat, Peter, i jeśli nie zabił jeszcze Andrewa, 
zrobi to wkrótce. Nie dość, żeby cię skazać, ale wystarczy, 
byś nigdy nie został wybrany.
   - Teraz ty jesteś jego czujnikiem - oświadczył Peter. - 
Lepiej go pilnuj, dniem i nocą. Lepiej bądź przy nim.
   - Nie jesteśmy głupi, Ender ani ja. Mieliśmy wyniki nie 
gorsze od ciebie. Czasem nawet lepsze. Jesteśmy takimi 
cudownymi, udanymi dziećmi. Wcale nie jesteś mądrzejszy, 
tylko większy.
   - Wiem o tym. Ale nadejdzie dzień, kiedy nie będzie cię 
przy nim, kiedy zapomnisz. A potem nagle przypomnisz sobie i 
popędzisz na pomoc, a jemu nic się nie stanie. Następnym 
razem nie będziesz się martwić tak bardzo i nie 
przybiegniesz tak szybko. I za każdym razem jemu nic się nie 
stanie. Pomyślisz, że zapomniałem. Będziesz pamiętać, że to 
mówiłem, ale pomyślisz, że zapomniałem. Miną lata. Aż nagle 
zdarzy się straszliwy wypadek i ja znajdę jego ciało, będę 
płakał nad nim i szlochał, a ty przypomnisz sobie tę 
rozmowę, Vally, ale będzie ci wstyd, że pamiętasz. Będziesz 
wtedy wiedziała, że się zmieniłem, że to naprawdę był 
wypadek, że jesteś okrutna wspominając, co powiedziałem 
kiedyś w dziecięcej kłótni. Tyle, że to właśnie będzie 
prawda. Zachowam to na później. On umrze, a ty nie zrobisz 
nic, zupełnie nic. Na razie możesz wierzyć, że jestem tylko 
największy.
   - Największy osioł - oświadczyła Valentine.
   Peter zerwał się na nogi i ruszył do niej. Cofnęła się. 
Ender zdjął maskę. Peter rzucił się na łóżko i wybuchnął 
śmiechem, głośnym i szczerym. Łzy stanęły mu w oczach.
   - Rany, jesteście świetni! Najwięksi frajerzy na planecie 
Ziemia.
   - Teraz nam powie, że to tylko żarty - stwierdziła 
Valentine.
   - Nie żarty, ale gra. Mogę sprawić, że uwierzycie we 
wszystko. Będziecie tańczyć jak kukiełki - po czym odezwał 
się sztucznie grubym głosem: - Zabiję was, posiekam na 
drobne kawałeczki i wyrzucę na śmietnik - znów się 
roześmiał. - Najwięksi frajerzy systemu słonecznego.
   Ender stał nieruchomo, patrzył, jak się śmieje i myślał o 
Stilsonie, o tym, jakie to uczucie trafić w miękkie ciało. 
Tu był ktoś, komu by się to przydało. Ktoś, komu się 
należało.
   - Ender, nie - szepnęła Valentine jak gdyby potrafiła 
czytać w myślach.
   Peter przewrócił się nagle na bok, zeskoczył z łóżka i 
przyjął pozycję obronną.
   - Tak, Ender - powiedział. - Kiedy tylko zechcesz, Ender.
   Ender podniósł prawą nogę i zdjął but. Podniósł go do 
góry.
   - Widzisz tutaj, na czubku? To krew, Peter.
   - Ooh! Ratunku, zaraz zginę! Ender zabił bandytę z 
korkowca i zaraz mnie też zabije!
   Nic do niego nie docierało. Peter był w głębi serca
zabójcą i nikt o tym nie wiedział z wyjątkiem Valentine i 
Endera.
   Wróciła mama i rozczuliła się nad Enderem z powodu 
czujnika. Wrócił ojciec i zaczął powtarzać, jaka to cudowna 
niespodzianka, że mają takie wspaniałe dzieci, aż rząd 
zlecił im trójkę, a teraz nie chce żadnego, więc mogą zostać 
ze wszystkimi trzema, wciąż mieć Trzeciego... aż Ender miał 
ochotę krzyczeć wiem, że jestem Trzeci, wiem dobrze, jeśli 
chcesz to sobie pójdę, żebyś nie musiał się wstydzić, 
przepraszam, że zabrali mi czujnik i teraz masz troje dzieci 
bez żadnego wytłumaczenia, jakie to kłopotliwe, przepraszam, 
przepraszam.
   Leżał w łóżku i wpatrywał się w ciemność. Nad sobą 
słyszał Petera, przewracającego się i wiercącego 
niespokojnie. Potem Peter zsunął się z posłania i wyszedł z 
pokoju. Ender usłyszał szum spłuczki w toalecie, a potem 
dostrzegł w drzwiach sylwetkę brata.
   Myśli, że śpię. Chce mnie zabić.
   Peter podszedł do łóżka i rzeczywiście nie wspiął się na 
swoje posłanie. Zamiast tego stanął przy głowie Endera.
   Ale nie sięgnął po poduszkę, by go udusić. Nie miał 
broni.
   - Ender - szepnął. - Przepraszam cię, przepraszam, wiem, 
jakie to uczucie, przepraszam, jestem twoim bratem i kocham 
cię.
   Długo potem równy oddech oznajmił, że Peter zasnął. Ender 
odwinął z szyi bandaż. I po raz drugi tego dnia rozpłakał 
się.

Rozdział 3
Graff

   - Siostra jest naszym najsłabszym ogniwem. On naprawdę ją 
kocha.
   - Wiem. Może wszystko zepsuć od samego początku. Nie 
będzie chciał jej zostawić.
   - Więc co zrobisz?
   - Przekonam go, że bardziej pragnie pójść z nami niż z 
nią zostać.
   - Jak tego dokonasz?
   - Będę kłamał.
   - A jeśli to nie podziała?
   - Wtedy powiem prawdę. Wiesz, że w sytuacjach awaryjnych 
mamy do tego prawo. Nie da się wszystkiego zaplanować.

   Przy śniadaniu Ender nie był głodny. Zastanawiał się, jak 
będzie w szkole. Jak - po wczorajszej walce - potoczy się 
spotkanie ze Stilsonem. Co zrobią jego kumple. Pewnie nic, 
ale nigdy nie wiadomo. Nie miał ochoty tam iść.
   - Nic nie jesz, Andrew - odezwała się mama.
   Wszedł Peter.
   - Cześć, Ender. Dzięki, że zostawiłeś swój brudny ręcznik 
pod prysznicem.
   - Specjalnie dla ciebie - mruknął Ender.
   - Andrew, musisz coś zjeść.
   Ender uniósł dłonie gestem oznaczającym: Chyba że 
nakarmisz mnie przez kroplówkę.
   - Bardzo zabawne - stwierdziła mama. - Staram się dbać o 
moje genialne dzieci, ale one nie zwracają na to uwagi.
   - To twoje geny zrobiły z nas geniuszy, mamo - wtrącił 
Peter. - Z pewnością nie mamy nic z taty.
   - Słyszałem - oświadczył tato, nie odrywając wzroku od 
ekranu, wyświetlającego wiadomości.
   - Zmarnowałoby się, gdybyś nie słyszał.
   Stół zapiszczał. Ktoś czekał pod drzwiami.
   - Kto to? - spytała mama.
   Tato przycisnął klawisz i na ekranie pojawił się 
mężczyzna. Miał na sobie wojskowy mundur, jedyny, który 
jeszcze coś znaczył, MF, Międzynarodowej Floty.
   - Myślałem, że ta sprawa już się skończyła - mruknął 
tato.
   Peter w milczeniu zalał mlekiem swoją owsiankę.
   A Ender pomyślał: Może jednak nie będę dziś musiał  iść 
do szkoły.
   Tato wystukał kod zamka i wstał.
   - Zobaczę, o co chodzi - powiedział. - Jedzcie.
   Zostali na miejscach, ale nie jedli. Po krótkiej chwili 
tato wrócił i skinął na mamę.
   - Wpadłeś w bagno - stwierdził Peter. - Dowiedzieli się, 
co zrobiłeś Stilsonowi i teraz ześlą cię do Pasa.
   - Mam sześć lat, tumanie. Jestem młodociany.
   - Jesteś Trzeci, gnojku. Nie masz żadnych praw.
   Weszła Valentine w aureoli nieuczesanych włosów wokół 
twarzy.
   - Gdzie mama i tata? Fatalnie się czuję. Nie mogę iść do 
szkoły.
   - Znowu ustny egzamin? - domyślił się Peter.
   - Zamknij się.
   - Odpręż się i nie przejmuj. Mogło być gorzej.
   - Nie wiem, w jaki sposób.
   - To mógłby być egzamin analny.
   - Ha ha - powiedziała zimno Valentine. - Gdzie mama i 
tata?
   - Rozmawiają z facetem z MF.
   Odruchowo spojrzała na Endera. W końcu od lat już 
czekali, aż ktoś przyjdzie i powie, że się nadaje, że jednak 
jest potrzebny.
   - Słusznie, popatrz na niego - burknął Peter. - Chociaż 
wiesz, może jednak chodzi im o mnie. Mogli w końcu 
zrozumieć, że to ja jestem najlepszy.
   Ambicja Petera została zraniona, więc zachowywał się 
obrzydliwie, jak zwykle.
   Drzwi otworzyły się.
   - Ender - zawołał tato. - Pozwól do nas.
   - Tak mi przykro, Peter - drażniła się Valentine.
   Tato spojrzał groźnie.
   - Nie ma w tym nic zabawnego.
   Ender poszedł za nim do salonu. Oficer MF wstał, gdy 
weszli, ale nie wyciągnął ręki.
   - Andrew - odezwała się mama obracając na palcu ślubną 
obrączkę. - Nie sądziłam, że wdasz się w bójkę.
   - Ten chłopak, Stilson, jest w szpitalu - oznajmił 
ojciec. - Naprawdę mu dołożyłeś, Ender. Butem. To nie była 
szczególnie czysta walka.
   Ender pokręcił gową. Oczekiwał, że w sprawie Stilsona 
przyjdzie ktoś ze szkoły, nie oficer floty. Sprawa była 
poważniejsza, niż sądził. Mimo wszystko nie wiedział, jak 
mógłby postąpić inaczej.
   - Czy potrafiłbyś jakoś wyjaśnić swoje zachowanie, młody 
człowieku? - spytał oficer.
   Ender znowu pokręcił głową. Nie wiedział, co powiedzieć i 
nie chciał wydać się gorszy niż wynikało to już z jego 
wyczynów. Przyjmę każdą karę, pomyślał. Niech to się już 
skończy.
   - Jesteśmy skłonni rozważyć okoliczności łagodzące - 
oświadczył oficer. - Ale muszę przyznać, że nie wygląda to 
najlepiej. Kopanie w podbrzusze, kopanie w twarz i klatkę 
piersiową, kiedy już leżał... można by pomyśleć, że naprawdę 
cię to bawiło.
   - Wcale nie - szepnął Ender.
   - Więc czemu to zrobiłeś?
   - Była tam jego banda.
   - Tak? Czy to wszystko tłumaczy?
   - Nie.
   - Powiedz, czemu go kopałeś. Przecież był już pokonany.
   - Kiedy go przewróciłem, wygrałem pierwszą bitwę. 
Chciałem wygrać od razu wszystkie następne, żeby mnie 
zostawili w spokoju - nie mógł nic poradzić, był zbyt 
przestraszony, zbyt zawstydzony własnymi postępkami. Znowu 
się rozpłakał. Nie lubił płakać i rzadko to robił; teraz, w 
ciągu niecałej doby płakał już trzeci raz. I za każdym razem 
było gorzej. Zalewać się łzami przed mamą, tatą i tym 
człowiekiem - to potworne. - Zabraliście czujnik - 
powiedział. - Musiałem sam o siebie zadbać, prawda?
   - Ender, powinieneś poprosić o pomoc kogoś dorosłego... - 
zaczął ojciec.
   Oficer jednak wstał i wyciągając rękę podszedł do Endera.
   - Nazywam się Graff, Enderze. Pułkownik Hyrum Graff. 
Jestem szefem szkolenia wstępnego Szkoły Bojowej w Pasie. 
Przyjechałem, żeby ci zaproponować wstąpienie do tej szkoły.
   Jednak.
   - Przecież czujnik...
   - Ostatnią próbą było sprawdzenie, jak się zachowasz bez 
niego. Nie zawsze to robimy, ale w twoim przypadku...
   - I zdałem?
   Mama nie mogła uwierzyć.
   - Przez niego ten mały Stilson jest w szpitalu. Co byście 
zrobili, gdyby go zabił? Dostałby medal?
   - Nie chodzi o to, co zrobił, pani Wiggin, ale dlaczego - 
Graff podał jej teczkę z papierami. - Oto wymagane 
dokumenty. Syn państwa uzyskał akceptację Służby Doboru. 
Naturalnie, mamy zgodę państwa na piśmie, udzieloną w dniu 
potwierdzenia poczęcia. Inaczej nie mógłby się urodzić. Od 
owej chwili należał do nas, pod warunkiem, że się 
zakwalifikuje.
   - To niezbyt ładnie z waszej strony - odzewał się drżącym 
głosem tato. - Pozwoliliście nam wierzyć, że możemy go 
zatrzymać, a potem jednak chcecie go nam odebrać.
   - I to przedstawienie z chłopakiem Stilsonów - dodała 
mama.
   - To nie było przedstawienie, pani Wiggin. Dopóki nie 
znaliśmy motywacji Endera, nie mogliśmy być pewni, że nie 
jest kolejnym... musieliśmy wiedzieć, co oznaczały jego 
działania. A przynajmniej, co Ender myślał, że oznaczają.
   - Czy musi pan nazywać go tym głupim przezwiskiem? - mama 
zaczęła płakać.
   - Przykro mi, pani Wiggin, ale on sam tak siebie nazywa.
   - Co ma pan zamiar zrobić, panie pułkowniku? - spytał 
tato. - Wyjść po prostu razem z nim?
   - To zależy - odparł Graff.
   - Od czego?
   - Czy Ender zechce ze mną pójść.
   Szloch mamy zmienił się w śmiech pełen goryczy.
   - Och, więc jednak jest jakiś wybór. Jak to miło!
   - Wy dwoje dokonaliście tego wyboru w chwili poczęcia 
Endera. On nie decydował o niczym. Poborowi tworzą niezłe 
mięso armatnie, ale na oficerów potrzebni są ochotnicy.
   - Oficerów? - spytał Ender. Na dźwięk jego głosu wszyscy 
nagle zamilkli.
   - Tak - potwierdził po chwili Graff. - Szkoła Bojowa 
szkoli przyszłych dowódców statków kosmicznych, komandorów 
flotylli i admirałów flot.
   - Nie oszukujmy się! - wtrącił gniewnie ojciec. - Ilu 
chłopców ze Szkoły Bojowej rzeczywiście obejmuje dowództwo 
statku?
   - Niestety, panie Wiggin, ta informacja jest tajna. Mogę 
natomiast powiedzieć, że wszyscy, którzy przetrzymali 
pierwszy rok, uzyskali dyplom oficera. I żaden nie służył na 
niższym stanowisku niż pierwszy oficer pojazdu 
międzyplanetarnego. Nawet w formacjach obrony systemowej, w 
granicach układu słonecznego, można otrzymać wysoką szarżę.
   - A ilu udaje się przetrzymać pierwszy rok? - spytał 
Ender.
   - Wszystkim, którzy tego chcą - odparł Graff.
   Niewiele brakowało, by Ender zawołał: Ja chcę. Ale ugryzł 
się w język. Owszem, nie musiałby wracać do szkoły, ale to 
był głupi argument. Za kilka dni wszyscy zapomną o sprawie. 
Peter zostałby daleko, co było o wiele ważniejsze, bo mogło 
okazać się kwestią życia i śmierci. Ale zostawić mamę i 
tatę, a przede wszystkim zostawić Valentine... Zostać 
żołnierzem... Ender nie lubił walki. Nie podobała mu się 
walka w stylu Petera, silni przeciwko słabym, a jeszcze 
bardziej walka w jego własnym stylu, sprytni przeciwko 
głupcom.
   - Wydaje mi się - oświadczył Graff - że powinniśmy odbyć 
z Enderem rozmowę w cztery oczy.
   - Nie - powiedział ojciec.
   - Zanim go zabiorę, pozwolę wam jeszcze z nim porozmawiać 
- zapewnił Graff. - Właściwie nie możecie mnie powstrzymać.
   Ojciec patrzył na niego przez chwilę, po czym wstał i 
wyszedł z pokoju. Matka zatrzymała się na moment, by ścisnąć 
Endera za ramię. Wychodząc zamknęła za sobą drzwi.
   - Ender - zaczął Graff. - Jeśli polecisz ze mną, nie 
wrócisz tu przez bardzo długi czas. W Szkole Bojowej nie ma 
wakacji. Ani odwiedzin. Pełny cykl szkolenia trwa do chwili, 
kiedy skończysz szesnaście lat. Pierwszą przepustkę 
dostajesz, pod pewnymi warunkami, kiedy masz dwanaście. 
Wierz mi, Enderze, w ciągu sześciu lat ludzie bardzo się 
zmieniają. Twoja siostra, Valentine, będzie kobietą, gdy ją 
znowu zobaczysz - jeśli pójdziesz ze mną. Będziecie sobie 
obcy. Nadal będziesz ją kochał, ale znał jej już nie 
będziesz. Sam widzisz, nie próbuję udawać, że to łatwe.
   - Mama i tata?
   - Znam cię, Enderze. Przez dłuższy czas obserwowałem 
dyski czujnika. Nie będziesz tęsknił za matką i ojcem, nie 
bardzo, nie długo. Oni też nie będą tęsknić.
   Ender poczuł łzy w oczach. Odwrócił głowę, ale nie 
podniósł ręki, by je wytrzeć.
   - Oni naprawdę cię kochają. Ale musisz zrozumieć, ile 
kosztowało ich twoje życie. Przyszli na świat w religijnych 
rodzinach. Twój ojciec został ochrzczony imieniem Jan Paweł 
Wieczorek. Katolik. Siódmy z dziewięciorga dzieci.
   Dziewięcioro dzieci. To było nie do pomyślenia. Zbrodnia.
   - Tak, no cóż, ludzie robią różne rzeczy dla religii. 
Wiesz, jakie są sankcje, Enderze. Wtedy nie były jeszcze tak 
surowe, ale i nie lekkie. Tylko pierwsza dwójka miała prawo 
do darmowej edukacji. Podatki rosły z każdym następnym 
dzieckiem. Kiedy twój ojciec skończył szesnaście lat, 
skorzystał z Ustawy o Niepraworządnych Rodzinach i odszedł. 
Zmienił nazwisko, wyrzekł się religii i przyrzekł nigdy nie 
mieć więcej niż dozwolone dwoje dzieci. Był szczery. 
Pamiętał cały wstyd i prześladowania, jakie przeszedł - 
przysiągł, że żadne z jego dzieci nie będzie tego przeżywać. 
Rozumiesz?
   - Nie chciał mnie.
   - Wiesz, że nikt już nie chce Trzeciego. Trudno 
oczekiwać, by twoi rodzice byli zachwyceni. Ale to specjalny 
przypadek. Oboje wyrzekli się religii - twoja matka była 
mormonką - ale ich odczucia pozostały ambiwalentne. Wiesz, 
co oznacza: ambiwalentne?
   - Że czują tak i tak.
   - Wstydzą się pochodzenia z niepraworządnych rodzin. 
Ukrywają to. Twoja matka nie chce się nawet przyznać, że 
urodziła się w Utah, żeby nikt nie powziął podejrzeń. Ojciec 
nie przyznaje się do polskiego pochodzenia, ponieważ Polska 
nadal nie przestrzega prawa i jest z tego powodu objęta 
międzynarodowymi sankcjami. Widzisz więc, że Trzeci, nawet 
urodzony na bezpośrednie polecenie rządu, niszczy wszystko, 
co próbowali osiągnąć.
   - Wiem.
   - Ale sprawa jest bardziej złożona. Ojciec nadał wam 
imiona świętych. Więcej nawet, ochrzcił was, gdy tylko matka 
wróciła po porodzie do domu. Ona nie chciała się zgodzić. 
Kłócili się o to za każdym razem, nie dlatego, że nie 
chciała chrztu, ale nie chciała, byście byli katolikami. 
Twoi rodzice tak naprawdę nie wyrzekli się religii. Patrzą 
na ciebie i widzą powód do dumy, ponieważ udało się im 
obejść prawo i mieć Trzeciego. Jednocześnie jednak jesteś 
dowodem tchórzostwa, gdyż nie mają odwagi, by posunąć się 
dalej i kontynuować niepraworządność, choć w ich odczuciu 
jest słuszna. Jesteś też powodem towarzyskiej kompromitacji. 
Na każdym kroku przeszkadzasz ich wysiłkom zmierzającym do 
asymilacji z normalnym, praworządnym społeczeństwem.
   - Skąd pan to wszystko wie?
   - Obserwowaliśmy twojego brata i siotrę. Byłbyś zdumiony 
wiedząc, jak czułe są instrumenty. Mieliśmy bezpośrednie 
połączenie z twoim mózgiem. Słyszeliśmy wszystko, co ty 
słyszałeś, nieważne, czy słuchałeś uważnie, czy nie. Czy 
rozumiałeś, czy nie. M y  rozumieliśmy.
   - Więc rodzice kochają mnie i nie kochają?
   - Kochają. Problem w tym, czy chcą ciebie tutaj. Twoja 
obecność jest nieustannym zakłóceniem. Źródłem napięcia. Czy 
to rozumiesz?
   - To nie ja powoduję napięcia.
   - Nie chodzi o to, co robisz. Chodzi o samo twoje 
istnienie. Brat nienawidzi cię, gdyż jesteś żywym dowodem na 
to, że on sam nie był dość dobry. Rodzice odpychają cię ze 
względu na przeszłość, od której próbują uciec.
   - Valentine mnie kocha.
   - Całym sercem. Całkowicie, nieodwołalnie. Jest ci 
oddana, a ty ją podziwiasz. Mówiłem, że to nie będzie łatwe.
   - Jak tam jest?
   - Ciężka praca. Nauka, jak tutaj w szkole, tyle że dużo 
więcej czasu poświęcamy na matematykę i komputery. Historia 
wojskowości. Strategia i taktyka. A przede wszystkim Sala 
Treningowa.
   - Co to jest?
   - Gry wojenne. Chłopcy zorganizowani są w armie. Dzień po 
dniu, w nieważkości toczą się bitwy. Nikt nie zostaje ranny, 
ale zwycięstwa i porażki mają znaczenie. Każdy zaczyna jako 
zwykły żołnierz, wykonujący rozkazy. Starsi chłopcy będą 
twoimi oficerami. Ich obowiązkiem jest szkolić was i 
dowodzić w bitwach. Więcej nie mogę ci powiedzieć. To jak 
zabawa w robale i astronautów, tyle że masz broń, która 
działa, żołnierzy, którzy walczą razem z tobą i że cała 
twoja przyszłość i przyszłość ludzkości zależy od tego, jak 
dobrze będziesz walczyć. To ciężkie życie. Nie będziesz miał 
normalnego dzieciństwa. Zresztą, z twoim umysłem i startując 
jako Trzeci i tak byś go nie miał.
   - Sami chłopcy?
   - Kilka dziewcząt. Nieczęsto udaje im się przejść przez 
testy. Zbyt wiele wieków ewolucji działa przeciwko nim. 
Żadna z nich zresztą nie będzie podobna do Valentine. Ale 
znajdziesz tam braci, Ender.
   - Takich jak Peter?
   - Peter nie został przyjęty, dokładnie z tych powodów, z 
jakich go nienawidzisz.
   - Wcale go nie nienawidzę, tylko...
   - Boisz się go. No cóż, Peter nie był taki zły. 
Najlepszy, jakiego znaleźliśmy od bardzo dawna. Prosiliśmy 
twoich rodziców, by jako następne dziecko wybrali córkę - i 
tak by to zrobili -  w nadziei, że Valentine będzie taka jak 
Peter, tylko łagodniejsza. Okazała się zbyt łagodna. Wtedy 
poprosiliśmy o ciebie.
   - Żebym był pół Peterem i pół Valentine.
   - Jeżeli wszystko się uda.
   - I jestem?
   - O ile możemy to stwierdzić. Mamy bardzo dobre testy, 
Ender, ale one też nie mówią nam wszystkiego. Właściwie, 
kiedy przychodzi do konkretów, nie mówią nam prawie niczego. 
Zawsze jednak są lepsze niż nic - Graff pochylił się i ujął 
dłonie Endera w swoje. - Enderze Wiggin, gdyby chodziło o 
lepszą i szczęśliwszą przyszłość dla ciebie, powiedziałbym 
ci: zostań w domu. Zostań, rośnij i bądź szczęśliwy. Są 
gorsze rzeczy niż być Trzecim, niż mieć starszego brata, 
który nie może się zdecydować, czy jesteś istotą ludzką czy 
szakalem. Szkoła Bojowa to jedna z tych gorszych rzeczy. Ale 
jesteś nam potrzebny. Robale mogą wydawać się tylko grą, 
jednak ostatnim razem niewiele brakowało, by starli nas do 
końca. Mogli nas załatwić na zimno ze swoją przewagą sił i 
uzbrojenia. Jedyne, co nas ocaliło, to fakt, że mieliśmy 
najbardziej błyskotliwego dowódcę, jakiego kiedykolwiek 
znaleźliśmy. Nazwij to losem, wyrokiem boskim, idiotycznym 
szczęściem, ale mieliśmy Mazera Rackhama. Teraz jednak już 
go nie mamy, Ender. Wyskrobaliśmy wszystko, co mogła
wyprodukować ludzkość. Stworzyliśmy flotę, przy której 
tamta, jaką wysłali przeciw nam ostatnim razem, wygląda jak 
gromadka dzieci bawiąca się w basenie. Mamy też nowe typy 
broni. Ale nawet to może nie wystarczyć. Ponieważ przez 
osiemdziesiąt lat, które minęły od ostatniej wojny, oni 
mieli tyle samo czasu na przygotowania. Potrzebujemy 
najlepszych ludzi i potrzebujemy ich szybko. Może nie uda 
nam się z tobą, a może tak. Może załamiesz się w stresie, 
może zrujnuję ci życie i będziesz mnie nienawidził za to, że 
przyszedłem dziś do tego domu. Ale jeśli tylko istnieje 
szansa, że dzięki twojej działalności we flocie ludzkość 
przetrwa, a robale już na zawsze zostawią nas w spokoju, mam 
zamiar cię o to prosić. Poleć ze mną.
   Ender nie mógł skupić spojrzenia na pułkowniku Graffie. 
Mężczyzna wydawał się odległy i tak mały, że Ender mógłby 
chwycić go pincetą i wrzucić do kieszonki. Zostawić tu 
wszystko i odlecieć do miejsca, gdzie będzie bardzo ciężko, 
bez Valentine, bez mamy i taty.
   A potem przypomniał sobie filmy o robalach, które wszyscy 
musieli oglądać przynajmniej raz w roku. Masakra Chin. Bitwa 
o Pas. Śmierć, cierpienie i groza. I Mazer Rackham, jego 
niewiarygodne manewry, zniszczenie wrogiej floty dwa razy 
większej i potężniejszej niż jego własna przy użyciu 
maleńkich ziemskich stateczków, tak słabych i kruchych. Jak 
gdyby dzieci wygrały z dorosłymi. I zwycięstwo.
   - Boję się - oświadczył cicho Ender. - Ale polecę z 
panem.
   - Powiedz to jeszcze raz - polecił Graff.
   - Po to się urodziłem, prawda? Jeśli odmówię, to po co w 
ogóle żyję?
   - To za mało - stwierdził Graff.
   - Nie chcę iść - rzekł Ender. - Ale pójdę.
   Graff kiwnął głową.
   - Możesz jeszcze zmienić zdanie. Do chwili, gdy 
wsiądziesz ze mną do mojego wozu, możesz zmienić zdanie. 
Potem jesteś w dyspozycji Międzynarodowej Floty. Rozumiesz?
   Ender przytaknął.
   - Dobrze. Chodźmy im powiedzieć.
   Matka płakała. Ojciec przycisnął Endera mocno. Peter 
uścisnął mu dłoń i powiedział:
   - Ty szczęściarzu! Ty mały, durny pierdzielu!
   Valentine ucałowała go pozostawiając na policzku swe łzy.
   Nie musiał się pakować. Nie miał czego ze sobą zabierać.
   - Szkoła zapewni ci wszystko, co będzie potrzebne, od 
munduru po materiały szkolne. Co do zabawek... jest tylko 
jedna zabawa.
   - Do widzenia - powiedział Ender. Podniósł dłoń, wziął za 
rękę pułkownika Graffa i wyszedł razem z nim.
   - Zabij dla mnie paru robali! - krzyknął Peter.
   - Kocham cię, Andrew! - zawołała matka.
   - Będziemy pisać - obiecał ojciec.
   A kiedy wsiadał do wozu, czekającego cicho w tunelu, 
usłyszał rozpaczliwy krzyk Valentine:
   - Wróć do mnie! Będę cię zawsze kochała!

Rozdział 4
Start

   - Z Enderem musimy zachować delikatną równowagę. Izolować 
go na tyle, by pozostał twórczy - w przeciwnym razie 
zaadaptuje się do systemu i stracimy go. A równocześnie 
musimy mieć gwarancję, że zachowa zdolności dowódcze.
   - Jeśli zdobędzie swój stopień, będzie dowodził.
   - To nie takie proste. Mazer Rackham potrafił poprowadzić 
swoją małą flotę i zwyciężyć. Zanim rozpocznie się ta wojna, 
flota będzie zbyt wielka, nawet dla geniusza. Za dużo małych 
stateczków. On musi gładko współpracować ze swoimi 
podkomendnymi.
   - Jasne. Musi być genialny i miły.
   - Nie miły. Miły pozwoli robalom załatwić nas 
ostatecznie.
   - Więc chcesz go odizolować?
   - Zanim dolecą do Szkoły, będzie całkowicie odseparowany 
od innych chłopców.
   - W to nie wątpię. Będę tu na was czekał. Widziałem wideo 
tego, co zrobił z tym chłopakiem, Stilsonem. Wcale nie 
słodkiego dzidziusia mi tu przywozisz.
   - Nie masz racji. On jest słodszy niż dzidziuś. Ale nie 
przejmuj się. Szybko go oczyścimy z tej słodyczy.
   - Czasami odnoszę wrażenie, że lubisz łamać tych małych 
geniuszy.
   - To sztuka, a ja jestem w tym bardzo dobry.Czy jednak 
lubię? Może... Wtedy, kiedy składają z powrotem rozrzucone 
kawałki i stają się od tego doskonalsi.
   - Jesteś potworem.
   - Dzięki. Czy to oznacza, że dostanę podwyżkę?
   - Tylko medal. Budżet nie jest niewyczerpany.

   Powiedzieli, że nieważkość może powodować dezorientację, 
zwłaszcza u dzieci, u których wyczucie kierunku nie jest 
jeszcze całkiem pewne. Ender jednak był zdezorientowany, 
zanim jeszcze opuścił strefę ziemskiej grawitacji. Zanim 
prom rozpoczął procedurę startową.
   W grupie było wraz z nim dziewiętnastu chłopców. Razem 
wyszli z autobusu i ustawili się w windzie. Rozmawiali, 
żartowali, przechwalali się i wybuchali śmiechem. Ender 
milczał. Dostrzegł, że Graff i pozostali oficerowie 
przyglądają się im uważnie. Analizują. Wszystko, co robimy, 
ma znaczenie, pojął Ender.To, że oni się śmieją. A ja nie.
   Przez chwilę rozważał pomysł zachowywania się tak, jak 
pozostali. Tyle że nie mógł sobie przypomnieć żadnego 
kawału, a opowiadane przez innych nie wydawały mu się 
śmieszne. Jakikolwiek byłby powód wesołości tych chłopców, 
nie było w niej miejsca dla Endera. Był przestraszony i lęk 
wywoływał powagę.
   Ubrali go w mundur, jednoczęściowy. Czuł się głupio bez 
paska zapiętego w talii. W tym stroju miał wrażenie, że jest 
nagi albo okryty workiem. Ciągle pracowały telewizyjne 
kamery, przycupnięte niby jakieś zwierzaki na ramionach 
otaczających ich ludzi. Ci ludzie poruszali się wolno i 
zwinnie jak koty, żeby przekaz płynął bez szarpnięć. Ender 
zauważył, że sam także porusza się płynnie.
   Wyobraził sobie, że udziela wywiadu. Dziennikarz pyta go: 
Jak się pan czuje, panie Wiggin? Właściwie zupełnie dobrze, 
jestem tylko trochę głodny. Głodny? Ach, tak, nie dają wam 
jeść dwadzieścia godzin przed startem. To interesujące. Nie 
wiedziałem. Szczerze mówiąc, wszyscy jesteśmy głodni. I przez 
cały czas Ender i reporter szliby płynnie przed obiektywami 
kamer. Po raz pierwszy miał ochotę się roześmiać. Inni 
chłopcy też się właśnie śmiali, choć z innych powodów. 
Myślą, że to ich dowcipy, pomyślał Ender. Ale ja się śmieję 
z czegoś o wiele bardziej zabawnego.
   - Wejdźcie po trapie pojedynczo - polecił oficer. - Kiedy 
traficie do przedziału z pustymi fotelami, siądźcie w 
którymkolwiek. Nie ma okien.
   To był żart. Chłopcy wybuchnęli śmiechem.
   Ender znalazł się przy końcu, ale nie na samym końcu. 
Kamery telewizji nie wycofały się jednak. Czy Valentine 
zobaczy, jak znikam we włazie promu? Zastanowił się, czy jej 
nie pomachać, nie podbiec do reportera i spytać: "Czy mogę 
pożegnać się z Valentine?" Nie wiedział, że scena zostałaby 
wycięta z taśmy, gdyż chłopcy odlatujący do Szkoły Bojowej  
powinni być bohaterami. Bohaterowie nie tęsknią za nikim. 
Ender nie miał pojęcia o cenzurze, ale wiedział, że rozmowa 
z reporterem byłaby błędem.
   Przeszedł krótkim trapem do włazu. Zauważył, że ściana po 
prawej stronie jest wyłożona dywanem jak podłoga. Wtedy 
poczuł się zdezorientowany. Gdy pomyślał, że ściana jest 
podłogą, odniósł wrażenie, że chodzi po ścianie. Dotarł do 
drabinki i spostrzegł, że pionową płaszczyznę za nią też 
pokrywa dywan. 
   Wspinam się po podłodze. Ręka za ręką, krok 
za krokiem. Potem, tak dla zabawy, wyobraził sobie, że 
czołga się po podłodze w  d ó ł. Zmiana w umyśle nastąpiła 
niemal natychmiast - przekonał sam siebie wbrew świadectwu 
grawitacji. Zauważył, że mocno ściska poręcze fotela, choć 
obiektywnie siedzi na nim pewnie.
   Inni chłopcy podskakiwali trochę, szturchali się i 
krzyczeli. Ender odszukał pasy bezpieczeństwa i domyślił 
się, jak je zapiąć w pachwinach, pasie i na ramionach. 
Wyobraził sobie statek wiszący do góry dnem pod powierzchnią 
Ziemi i potężne palce ciążenia trzymające ich mocno na 
miejscu. I tak się wyśliźniemy, pomyślał. Odpadniemy od 
planety.
   Wtedy nie pojął jeszcze znaczenia tego faktu. Później 
jednak przypomniał sobie, że właśnie wtedy, przed odlotem z 
Ziemi, pomyślał o niej jako o planecie, takiej jak inne, 
niekoniecznie  j e g o  planecie.
   - Już zapiąłeś? - odezwał się Graff. Stał na drabince.
   - Leci pan z nami? - spytał Ender.
   - Normalnie nie przylatuję szukać rekrutów - wyjaśnił 
oficer. - Jestem czymś w rodzaju dowódcy. Administrator 
Szkoły. Coś jakby dyrektor. Powiedzieli, że jeśli nie wrócę, 
wyrzucą mnie z pracy - uśmiechnął się.
   Ender odpowiedział uśmiechem. Obok Graffa czuł się 
pewniej.Graff był dobry. I był dyrektorem Szkoły Bojowej. 
Ender trochę się rozluźnił. Będzie miał przyjaciela.
   Przypięto pasami pozostałych chłopców, przynajmniej tych, 
którzy nie poradzili sobie sami, jak Ender. Potem odczekali 
godzinę, gdy ekran telewizyjny w przedniej części kabiny 
informował ich o szczegółach lotu promem, historii lotów 
kosmicznych i ich możliwej karierze na wielkich okrętach MF. 
Strasznie nudny program. Ender widywał już takie filmy.
   Wtedy jednak nie siedział przypięty pasami we wnętrzu 
promu. Nie wisiał głową w dół na brzuchu Ziemi.
   Start nie był aż taki trudny. Trochę tylko przerażający. 
Kilka wstrząsów i moment paniki, że może to pierwszy 
nieudany start w historii promów. Filmy nie wyjaśniały, 
czego powinno się oczekiwać leżąc na plecach w miękkim 
fotelu.
   A potem było już po wszystkim i naprawdę wisiał na 
pasach, bez ciążenia.
   Ponieważ jednak zdążył się już zreorientować, nie zdziwił 
się, gdy Graff wszedł po drabince odwrotnie, jak gdyby 
schodził ku dziobowi promu. Nie przejął się też, gdy Graff 
wsunął nogi pod dywan i odepchnął rękami tak, że nagle 
przekręcił się w górę i stanął niby w zwyczajnym samolocie.
   Reorientacje przekraczały możliwości niektórych chłopców. 
Jeden z nich zakrztusił się nagle i Ender zrozumiał, czemu 
nie wolno było nic jeść przez ostatnie dwadzieścia godzin - 
wymioty w zerowej grawitacji nie są zabawne.
   Dla Endera jednak zabawa Graffa z ciążeniem była 
śmieszna. Poprowadził ją dalej i wyobraził sobie pułkownika 
wiszącego głową w dół z przejścia między fotelami, potem 
sterczącego ze ściany. Grawitacja może być skierowana w 
każdym kierunku, jakim zechcę. Mogę postawić Graffa na 
głowie, a on nawet nie zauważy.
   - Co jest takiego zabawnego, Wiggin?
   Głos Graffa był ostry i zagniewany. Co zrobiłem, pomyślał 
Ender. Czyżbym się głośno roześmiał?
   - Zadałem pytanie, żołnierzu! - warknął Graff.
   Ach tak. To początek szkolenia. Ender oglądał w telewizji 
programy wojskowe i wiedział, że zawsze na początku dużo 
krzyczą. Dopiero potem oficer i żołnierz zostają 
przyjacółmi.
   - Tak jest, sir.
   - Więc odpowiedz!
   - Wyobraziłem sobie pana wiszącego głową w dół za nogi. 
Pomyślałem, że to śmieszne.
   Wyjaśnienie brzmiało głupio. Graff spoglądał na niego 
zimno.
   - Przypuszczam, że dla ciebie to jest śmieszne. Czy 
jeszcze dla kogoś?
   Przeczące mruknięcia.
   - A dlaczego? - Graff spojrzał na chłopców z pogardą. - 
Same tępaki w tej grupie. Pustogłowi kretyni. Tylko jeden z 
was miał dość rozumu, by pojąć, że w zerowej grawitacji 
kierunki są takie, jakie sobie wyobrazi. Zrozumiałeś, 
Shafts?
   Chłopiec kiwnął głową.
   - Otóż nie. Naturalnie, że nie. Jesteś nie tylko durniem, 
ale i kłamcą. Tylko jedna osoba w tej grupie ma w głowie 
trochę mózgu i tą osobą jest Ender Wiggin. Przyjrzyjcie mu 
się uważnie, maluchy. Będzie dowódcą, kiedy wy będziecie 
jeszcze sikać w pieluchy. Bo on wie, jak powinno się myśleć 
w zero-grawitacji, a wy tylko macie ochotę się wyrzygać.
   Ender uznał, że nie tak powinno przebiegać to 
przedstawienie. Graff miał się do niego przyczepić, a nie 
ustawić jako najlepszego. Powinni na początku być uważani za 
nieprzyjaciół, by potem zostać przyjaciółmi.
   - Większość z was wyleci. Przyzwyczajajcie się do tej 
myśli, maluchy. Większość skończy w Szkole Bojowej, bo nie 
ma dość mózgu na pilotaż w dalekim kosmosie. Większość nie 
jest warta ceny przelotu, bo brak wam tego, co niezbędne. 
Niektórym może się udać. Niektórzy okażą się coś warci dla 
ludzkości. Ale nie liczcie na to. Ja stawiam tylko na 
jednego.
   Nagle Graff wykonał salto w tył, chwycił drabinkę i 
odepchnął się stopami. Stał na rękach, jeśli podłogę uznać 
za dół. Wisiał, jeśli za górę. Wolno przesunął się na swoje 
miejsce i znikł.
   - Chyba masz to już załatwione - szepnął siedzący obok
chłopiec.
   Ender pokręcił głową.
   - Aha, nie chcesz nawet ze mną rozmawiać?
   - Nie prosiłem go, żeby to wszystko powiedział.
   Poczuł ostry ból na czubku głowy, potem jeszcze raz. 
Jakiś chichot z tyłu. Chłopak za nim musiał rozpiąć pasy. 
Znowu uderzenie w głowę. Dajcie mi spokój, pomyślał Ender. 
Nic wam nie zrobiłem.
   I znów cios. Śmiech chłopców. Czy Graff tego nie widzi? 
Nie ma zamiaru przerwać tej zabawy? Uderzenie. Mocniejsze. 
Zabolało naprawdę. Gdzie jest Graff?
   Wtedy zrozumiał. Graff umyślnie spowodował taką sytuację. 
Było gorzej niż w tych programach. Kiedy sierżant się 
czepia, wszyscy cię lubią. Ale jeśli oficerowie cię wybiorą, 
wszyscy inni zaczynają nienawidzić.
   - Hej, pierdzielu - napłynął z tyłu czyjś szept. Znowu 
ktoś uderzył go w głowę. - Podoba ci się? Co, supermózgu, 
jest zabawnie? - jeszcze jeden cios, tym razem tak silny, że 
Ender jęknął cicho.
   Jeśli to Graff go wystawił, nie może liczyć na pomoc, o 
ile sam sobie nie pomoże. Czekał do chwili, gdy zdawało się, 
że nadejdzie kolejny cios. Teraz, pomyślał. I rzeczywiście, 
uderzenie nastąpiło. Zabolało, ale Ender próbował już wyczuć 
następne. Teraz. Dokładnie w tej chwili. Mam cię, pomyślał.
   Kiedy zbliżał się kolejny cios, Ender sięgnął obiema 
rękami nad głowę, chwycił przeciwnika za nadgarstek i 
pociągnął z całej siły.
   W warunkach normalnego ciążenia chłopiec uderzyłby o 
oparcie zarabiając siniaka na piersi. W zero-grawitacji 
przeleciał nad fotelem i pomknął w stronę sufitu. Tego Ender 
nie przewidział. Nie zdawał sobie sprawy, jak brak ciążenia 
wzmacnia nawet dziecięce siły. Tamten poszybował w 
powietrzu, odbił się od stropu, potem w dół, od czyjegoś 
fotela i popłynął przejściem wymachując rękami, aż z 
krzykiem uderzył w ścianę kabiny i znieruchomiał z 
nienaturalnie wywiniętym lewym ramieniem.
   Trwało to ledwie kilka sekund. Znalazł się Graff, chwycił 
chłopca w powietrzu i zwinnie pchnął go w stronę drugiego 
mężczyzny z załogi.
   - Lewa ręka. Chyba złamana - powiedział.
   Po chwili ranny dostał zastrzyk i zawisł nieruchomo w 
powietrzu. Oficer wypełnił powietrzem szynę usztywniającą.
   Ender czuł mdłości. Chciał tylko złapać tamtego za ramię. 
Nie. Nie, chciał mu zrobić krzywdę, pociągnął z całej siły. 
Nie sądził, że sprawa wyjdzie na jaw, lecz tamten odczuwał 
dokładnie taki ból, jaki Ender chciał mu sprawić. Zdradziła 
go zerowa grawitacja, to wszystko. Jestem jak Peter. 
Dokładnie taki sam. I Ender poczuł do siebie nienawiść.
   Graff pozostał w kabinie.
   - Co z wami, tępaki? Czy wasze malutkie móżdżki nie 
pojęły jednego drobnego faktu? Sprowadzono was tutaj, żeby 
z was zrobić  ż o ł n i e r z y. W dawnych szkołach, w rodzinach, 
byliście może wspaniali i twardzi, może sprytni. Ale my 
wybraliśmy najlepszych z najlepszych i nie spotkacie tu 
innych. A kiedy wam mówię, że Ender Wiggin jest najlepszy w tej grupie, to weźcie to pod uwagę, matoły. Nie zaczepiajcie 
go. Mali chłopcy ginęli już w Szkole Bojowej. Czy wyrażam 
się jasno?                                                 
   Zapadła cisza. Chłopiec siedzący obok Endera skrupulatnie 
starał się go nie dotykać.  
   Nie jestem zabójcą, powtarzał sobie Ender. Nie jestem 
Peterem. Cokolwiek on powie, ja jestem inny. Tylko się 
broniłem. Wytrzymałem bardzo długo. Byłem cierpliwy. Nie 
jestem taki, jak on opowiada.
   Odezwał się głośnik informując, że zbliżają się do 
szkoły. Dwadzieścia minut zajmie deceleracja i dokowanie. 
Ender wstał jako ostatni. Tamci chętnie pozwolili mu wyjść 
na końcu, wspiąć się w górę w kierunku, który przy wsiadaniu 
był dołem. Graff czekał na końcu wąskiej rury, prowadzącej z 
promu do serca Szkoły Bojowej.
   - Jak minął lot? - zapytał uprzejmie.
   - Myślałem, że jest pan moim przyjacielem - mimo wysiłku 
Ender nie zdołał stłumić drżenia głosu.
   Graff wyglądał na zdziwionego.
   - Skąd ci to przyszło do głowy?
   - Bo pan... bo pan był dla mnie miły i rozmawiał 
uczciwie - nie kłamał.
   - Teraz też nie będę kłamał - odparł Graff. - Moja praca 
nie polega na tym, żeby być przyjacielem. Polega na tym, by 
wyszkolić najlepszych żołnierzy świata. W całej historii 
świata. Potrzebujemy Napoleona. Aleksandra. Tylko, że 
Napoleon w końcu przegrał, a Aleksander wypalił się i umarł 
młodo. Potrzebujemy Juliusza Cezara, tyle że on stał się 
dyktatorem i zginął z tego powodu. Moja praca polega na 
wyszkoleniu takiego człowieka oraz kobiet i mężczyzn, 
których będzie potrzebował do pomocy. Nigdzie nie jest 
powiedziane, że mam się przyjaźnić z dziećmi.
   - Przez pana będą mnie nienawidzić.
   - Więc? Co na to poradzisz? Wczołgasz się w ciemny kącik? 
Zaczniesz całować ich po tyłkach, żeby cię znowu polubili? 
Jest tylko jeden sposób, żeby przestali cię nienawidzić. 
Musisz być tak dobry, że nie będą w stanie cię ignorować. 
Powiedziałem, że jesteś najlepszy. I lepiej dla ciebie, 
jeśli to się okaże prawdą.
   - A jak nie dam rady?
   - To niedobrze. Posłuchaj, Ender, przykro mi, jeśli 
czujesz się samotny i przerażony. Ale tam, w przestrzeni, są 
robale. Dziesięć miliardów, sto miliardów, milion miliardów 
robali, o ile potrafimy to ocenić. I tyle samo ich statków, 
też o ile możemy to ocenić. Z bronią, której zasad nie 
rozumiemy. I pełnych chęci, by użyć tej broni i zniszczyć 
nas. Tu nie chodzi o świat, Ender. To tylko my. Ludzkość. 
Jeśli wziąć pod uwagę resztę Ziemi, to możemy zniknąć, a 
planeta się dostosuje, ewolucja postąpi o kolejny krok. Ale 
ludzkość nie chce zginąć. Jako gatunek ewoluowaliśmy, by 
przeżyć. Robimy to tak, że wysilamy się, wysilamy, i w 
końcu, raz na kilka pokoleń, rodzi się geniusz. Taki, który 
wymyśla koło. I światło. I lot. Który buduje miasto, tworzy 
naród, imperium. Rozumiesz, co mówię?
   Enderowi zdawało się, że tak, ale nie był pewien, więc 
milczał.
   - Nie. Oczywiście, że nie. Powiem więc wprost. Istoty 
ludzkie są wolne z wyjątkiem przypadków, kiedy potrzebuje 
ich ludzkość. Być może potrzebuje ciebie. Żebyś coś zrobił. 
Sądzę, że potrzebuje mnie. Żebym sprawdził, do czego się 
nadajesz. Obaj możemy dokonać rzeczy godnych potępienia, 
Ender, ale jeśli ludzkość przetrwa, to byliśmy dobrymi 
narzędziami.
   - I tylko tyle? Narzędziami?
   - Pojedyncze ludzkie istoty zawsze są tylko narzędziami, 
których używają inni, byśmy wszyscy mogli przeżyć.
   - To kłamstwo.
   - Nie. Tylko połowa prawdy. O drugą połowę możesz się 
martwić, kiedy wygramy tę wojnę.
   - Skończy się, zanim dorosnę - stwierdził Ender.
   - Mam nadzieję, że się mylisz - odparł Graff. - Nawiasem 
mówiąc, nie pomagasz sobie rozmawiając ze mną. Inni chłopcy 
na pewno już sobie opowiadają, jak to stary Ender Wiggin 
został z tyłu, żeby się podlizywać Graffowi. Jeśli raz 
rozejdzie się plotka, że jesteś pupilkiem szefa, będziesz 
załatwiony na dobre. Lepiej idź sobie i zostaw mnie samego.
   - Do widzenia - rzucił Ender i przeciągnął się na rękach 
przez rurę, w której zniknęli pozostali.
   Graff przyglądał mu się przez chwilę.
   Jeden ze stojących w pobliżu nauczycieli zapytał:
   - Czy to ten?
   - Bóg jeden wie - odparł Graff. - Ale jeśli to nie Ender, 
to lepiej będzie, jeśli szybko znajdziemy tego właściwego.
   - Może nie istnieje - mruknął nauczyciel.
   - Może. Wtedy jednak, Anderson, okaże się, że Bóg jest 
robalem. Możesz się na mnie powołać w tej sprawie.
   - Zrobię to.
   Przez chwilę stali w milczeniu.
   - Anderson.
   - Mmm?
   - Ten dzieciak się myli. J e s t e m  jego przyjaciele.
   - Wiem.
   - On jest czysty. Dobry, aż do samego serca.
   - Czytałem raporty.
   - Anderson, pomyśl tylko, co mamy z nim zrobić.
   Anderson nie chciał się poddać.
   - Mamy z niego zrobić najlepszego dowódcę wojskowego w 
historii.
   - I złożyć na jego barkach los świata. Dla jego własnego 
dobra, mam nadzieję, że to nie on. Naprawdę.
   - Nie można tracić ducha. Robale mogą nas załatwić, zanim 
on skończy szkolenie.
   - Masz rację - uśmiechnął się Graff. - Pocieszyłeś mnie.

Rozdział 5 
Gry

   - Podziwiam cię. Złamanie ręki - to było mistrzowskie 
pociągnięcie.
   - To był wypadek.
   - Naprawdę? A ja już cię pochwaliłem w raporcie.
   - Za ostro. Ten drugi bachor może zostać bohaterem. To 
zdarzenie może rozpieprzyć szkolenie całej masie dzieciaków. 
Miałem nadzieję, że zawoła o pomoc.
   - Zawoła o pomoc? Zdawało mi się, że to właśnie cenisz w 
nim najbardziej: że sam rozwiązuje swoje problemy. Kiedy już 
będzie w przestrzeni, otoczony flotami przeciwnika, nikt mu 
nie pomoże, kiedy zawoła.
   - Kto mógł przypuszczać, że ten drań zejdzie z fotela? I 
że tak pechowo walnie o przepierzenie?
   - Masz kolejny przykład głupoty wojskowych. Gdybyś miał 
trochę rozumu, zrobiłbyś prawdziwą karierę, na przykład 
sprzedając polisy ubezpieczeniowe.
   - Ty też, geniuszu.
   - Musimy pogodzić się z faktem, że jesteśmy ludźmi 
drugiego rzutu. I los ludzkości spoczywa w naszych rękach. 
To daje cudowne poczucie siły, nieprawdaż? Zwłaszcza że 
jeśli tym razem przegramy, nikt nas nie będzie krytykował.
   - Nie myślałem w ten sposób. Może nie przegrywajmy.
   - Zobaczymy, jak Ender sobie z tym poradzi. Jeżeli już go 
straciliśmy, jeżeli nie da rady, to kto będzie następny?
   - Przygotuję listę.
   - Tymczasem pomyśl, jak go odzyskać.
   - Mówiłem ci. Jego izolacji nie można przerwać. Nie może 
uwierzyć, że ktokolwiek mu kiedykolwiek pomoże. Nigdy. Gdyby 
choć raz pomyślał, że istnieje proste wyjście z sytuacji, 
byłby skończony.
   - Masz rację. To by było potworne. Gdyby uwierzył, że ma 
przyjaciela.
   - Może mieć przyjaciół. Nie wolno mu mieć rodziców.

   Kiedy zjawił się Ender, pozostali chłopcy zdążyli już 
wybrać sobie posłania. Zatrzymał się w drzwiach sypialni 
szukając ostatniego pustego łóżka. Sufit był niski - mógłby 
dosięgnąć go ręką. Pokój dziecinny, dolne materace leżały po 
prostu na podłodze. Chłopcy przyglądali mu się z ukosa. 
Oczywiście, wolne pozostało tylko posłanie na dole, po 
prawej stronie, zaraz za drzwiami. Przez chwilę Ender 
pomyślał, że zajmując najgorsze miejsce daje zgodę na to, by 
później się nad nim znęcali. Ale nie mógł przecież nikogo 
wyrzucić.
   Uśmiechnął się więc szeroko.
   - Dzięki - zawołał. Wcale nie ironicznie. Zupełnie 
szczerze, jak gdyby zarezerwowali mu najlepsze posłanie. - 
Już myślałem, że będę musiał prosić o dolne łóżko przy 
drzwiach.
   Usiadł i obejrzał szafkę, która stała otwarta w nogach 
posłania. Do wewnętrznej powierzchni drzwi przylepiono jakąś 
kartkę.
   Połóż dłoń na skanerze w górze posłania i dwukrotnie 
powtórz swoje imię i nazwisko.
   Ender odszukał skaner, płytę półprzezroczystego plastiku, 
przyłożył do niej lewą dłoń i powiedział:
   - Ender Wiggin. Ender Wiggin.
   Skaner rozbłysnął zielenią. Ender zamknął szafkę i 
spróbował ją otworzyć. Nie potrafił. Położył dłoń na płycie 
skanera i powtórzył: - Ender Wiggin. - Drzwiczki odskoczyły. 
Otworzyły się także trzy pozostałe półki.
   Na jednej leżały cztery kombinezony, takie same jak ten, 
który miał na sobie, i jeden biały. Na drugiej był mały 
komputer, taki jak w szkole. Widocznie nauka jeszcze się nie 
skończyła.
   Na największej półce znalazł nagrodę. Na pierwszy rzut 
oka wyglądała jak skafander próżniowy, kompletny, z hełmem i 
rękawicami. Tyle że to nie był skafander. Brakowało 
uszczelek. Mimo to okrywał całe ciało. Miał grube podkładki. 
I był trochę sztywny.
   Razem z nim leżał miotacz. Wyglądał jak laser, bo na 
końcu miał grube, przezroczyste szkło. Ale na pewno nie 
pozwoliliby dzieciom używać groźnej broni...
   - To nie jest laser - odezwał się mężczyzna. Ender 
podniósł głowę. Był młody i sympatyczny. - Ale daje dość 
wąski promień. Dobrze zogniskowany. Można wycelować i 
uzyskać trzycalowy krążek światła na ścianie odległej o sto 
metrów.
   - Do czego służy? - spytał Ender.
   - To taka zabawa, w którą gramy w wolnym czasie. Czy ktoś 
jeszcze otworzył szafkę? - mężczyzna rozejrzał się. - To 
znaczy, czy wykonaliście instrukcje i zakodowaliście swoje 
dłonie i głosy? Bez tego nie dostaniecie się do szafek. Ten 
pokój jest waszym domem mniej więcej przez pierwszy rok w 
Szkole Bojowej, więc wybierzcie sobie posłanie, które wam 
odpowiada i trzymajcie się go. Zwykle pozwalamy wam wybrać 
dowódcę i lokujemy go na dolnym łóżku przy drzwiach, ale to 
miejsce zostało najwyraźniej zajęte. Teraz nie można już 
zmienić kodów. Zastanówcie się zatem, kogo chcielibyście 
wybrać. Obiad za siedem minut. Idźcie za świetlnymi punktami 
w podłodze. Wasz kod barwny to czerwony żółty żółty. 
Kiedykolwiek będziecie musieli gdzieś dojść, trasa będzie 
oznaczona tymi kolorami: czerwony żółty żółty, trzy 
światełka obok siebie. Idźcie, gdzie wam wskażą. Jaki jest 
wasz kod, chłopcy?
   - Czerwony żółty żółty.
   - Bardzo dobrze. Nazywam się Dap. Przez najbliższe parę 
miesięcy będę waszą mamą.
   Chłopcy wybuchnęli śmiechem.
   - Śmiejcie się, jeśli wam wesoło, ale pamiętajcie. Jeśli 
któryś zgubi się w szkole, co jest zupełnie możliwe, niech 
nie otwiera drzwi. Niektóre prowadzą na zewnątrz - znów 
śmiech. - Powiedzcie komukolwiek, że wasza mama to Dap i 
wezwą mnie. Albo powiedzcie, jakie są wasze kolory, a 
zaświecą wam trasę do domu. Jeśli macie problemy, przyjdźcie 
do mnie. Pamiętajcie, jestem jedyną osobą, której płacą za 
to, żeby była dla was miła. Ale bez przesady. Niech który 
wystawi buźkę, a połamię mu kości. Jasne?
   Znów wybuchnęli śmiechem. Dap miał pełen pokój 
przyjaciół. Łatwo jest sobie zdobyć przerażone dzieci.
   - Czy ktoś mi powie, gdzie jest dół?
   Powiedzieli.
   - Zgadza się. Ale to jest kierunek  n a   z e w n ą t r z. 
Stacja wiruje i dlatego wydaje się, że tam jest dół. 
Naprawdę podłoga zakrzywia się w  t a m t ą  stronę. 
Jeślibyście szli dostatecznie długo, wrócicie do punktu 
startowego. Ale lepiej nie próbujcie. Tam są kwatery 
nauczycieli, a dalej pokoje starszych dzieciaków. A starsze 
dzieciaki nie lubią, gdy Starterzy wpychają swoje nosy do 
ich spraw. Możecie oberwać. Właściwie na pewno oberwiecie. 
Nie przychodźcie wtedy do mnie z płaczem. Jasne? To Szkoła 
Bojowa, nie żłobek.  
   - Co więc powinniśmy wtedy robić? - spytał jeden z 
chłopców, mały czarny dzieciak, zajmujący górne łóżko 
niedaleko Endera.
   - Jeśli nie lubicie obrywać, sami wymyślcie, jak tego 
uniknąć. Ale ostrzegam - zabójstwa są wykroczeniem przeciw 
regulaminowi. Tak samo jak umyślne zranienie. Jak rozumiem, 
po drodze trafiła się próba zabójstwa. Złamana ręka. Gdyby 
coś takiego miało się powtórzyć, kogoś wymrożą. Zrozumiano?
   - Co to znaczy: wymrożą? - spytał chłopiec z ręką w 
napompowanych łupkach.
   - Na mróz. Wystawią na zimno. Odeślą na Ziemię. Koniec ze 
Szkołą Bojową.
   Nikt nie patrzył na Endera.
   - Zatem chłopcy, jeśli chcecie sprawiać kłopoty, 
przynajmniej róbcie to z głową. Jasne?
   Dap wyszedł. Nadal nikt nie patrzył na Endera.
   Ender poczuł narastający gdzieś w brzuchu strach. Ten 
chłopak, któremu złamał rękę - nie czuł żalu, że złamał mu 
rękę. On był jak Stilson. I tak samo zaczynał już zbierać 
swój gang - małą grupkę dzieci, raczej z tych większych. 
Stali w kącie pokoju, śmiali się i od czasu do czasu któryś 
odwracał głowę, by spojrzeć na Endera.
   Ender z całego serca pragnął wrócić do domu. Co to 
wszystko ma wspólnego z ratowaniem świata? Nie miał już 
czujnika. Znów był sam przeciw gangowi, tyle że teraz oni 
mieszkali w tym samym pokoju. Znowu Peter, tylko bez 
Valentine.
   Lęk pozostał. Przy obiedzie w mesie nikt nie usiadł obok 
niego. Inni rozmawiali: o wielkiej tablicy wyników na 
ścianie, o jedzeniu, o dużych chłopcach. Ender mógł tylko 
patrzeć.
   Tablica wyników wyświetlała pozycje zespołów, zapisy 
zwycięstw i porażek, łącznie z najświeższymi rezultatami. 
Niektórzy duzi chłopcy najwyraźniej zakładali się o wyniki 
ostatnich starć. U dwóch grup, Mantykory i Żmii, nie było 
rezultatu - kartka tylko błyskała. Ender uznał, że pewnie 
grają właśnie teraz.
   Zauważył, że więksi chłopcy podzieleni są na grupy, 
różniące się mundurami. Noszący inne mundury rozmawiali ze 
sobą, ale w zasadzie grupy trzymały się osobno. Starterzy - 
jego własna grupa i dwie, może trzy trochę starsze - mieli 
gładkie, niebieskie kombinezony. Starsi, ci podzieleni na 
zespoły, ubrani byli w kostiumy bardziej ozdobne. Ender 
próbował zgadywać, jak nazywają się poszczególne grupy. 
Skorpion i Pająk były łatwe. Tak samo Płomień i Fala.
   Jakiś starszy chłopak podszedł i usiadł obok niego. Sporo 
starszy - miał dwanaście, może trzynaście lat. Zaczynał już 
wyglądać jak mężczyzna.
   - Cześć - rzucił.
   - Cześć - odpowiedział Ender.
   - Jestem Mick.
   - Ender.
   - To imię?
   - Odkąd byłem całkiem mały. Siostra tak na mnie mówiła.
   - Niezłe imię. Ender. Kończący. Jak leci?
   - Można wytrzymać.
   - Ender, jesteś robalem swojej grupy?
   Ender wzruszył ramionami.
   - Zauważyłem, że jesz sam. Każda grupa ma kogoś takiego. 
Dzieciaka, którego nikt nie lubi. Czasem myślę, że 
nauczyciele robią to celowo. Oni nie są zbyt mili. Sam do 
tego dojdziesz.
   - Jasne.
   - Więc jesteś robalem?
   - Chyba tak.
   - Spokojnie. Nie ma co się rozczulać - oddał Enderowi 
ciastko i zabrał budyń. - Jedz to, co odżywcze. Będziesz 
silniejszy - wziął się do budyniu.
   - A co z tobą?
   - Ja? Jestem nikim. Jestem pierdnięciem w klimatyzacji. 
Zawsze tutaj, ale zwykle nikt mnie nie zauważa.
   Ender uśmiechnął się niepewnie.
   - Tak, to śmieszne, ale to wcale nie dowcip. Niczego nie 
osiągnę. Rosnę i pewnie niedługo odeślą mnie do innej 
szkoły. Nie ma siły, żeby do Szkoły Taktyki. Widzisz, nigdy 
nie byłem dowódcą. Tylko ci, co zostali dowódcami, mają 
szansę.
   - Jak można zostać dowódcą?
   - Gdybym wiedział, czy byłbym taki, jaki jestem? Ilu 
chłopaków w moim wieku tu widzisz?
   Niewielu. Ender nie powiedział tego głośno.
   - Paru. Jestem tylko prawie wymrożonym mięsem robali. 
Kilku z nas. Inni zostali dowódcami. Wszyscy z mojej grupy 
mają już swoje zespoły. Ja nie.
   Ender pokiwał głową.
   - Posłuchaj, mały. Robię ci przysługę. Szukaj kumpli. Liż 
im tyłki, jeśli będzie trzeba, ale jeśli zaczną tobą 
pogardzać... wiesz, o co mi chodzi?
   Ender znowu kiwnął głową.
   - Nie, wcale nie wiesz. Wy, Starterzy, jesteście wszyscy 
tacy sami. Nic nie wiecie. Mózgi jak kosmos. Pustka 
absolutna. I kiedy coś was trafia, rozpadacie się na 
kawałki. Słuchaj, kiedy skończysz tak samo jak ja, pamiętaj, 
że cię ostrzegałem. To ostatnia rzecz, którą ktokolwiek 
zrobi tu dla ciebie.  
   - Więc czemu mi to mówisz? - spytał Ender.
   - A czym ty jesteś, szczekaczko? Zamknij się i jedz.
   Ender zamknął się i zaczął jeść. Nie lubił Micka. I 
wiedział, że na pewno nie skończy jak on. Może tego właśnie 
chcieli nauczyciele, ale Ender nie miał zamiaru 
podporządkować się ich planom.
   Nie będę robalem swojej grupy, myślał. Nie po to 
zostawiłem Valentine, mamę i tatę, żeby tu przylecieć i dać 
się wymrozić.
   Kiedy podnosił do ust widelec, czuł wokół siebie rodzinę, 
tak jak zawsze. Po prostu wiedział, w którą stronę odwrócić 
głowę, żeby zobaczyć mamę, próbującą oduczyć Valentine 
siorbania. Wiedział, gdzie jest tato, przeglądający 
wiadomości na stołowym ekranie i udający, że bierze udział w 
rozmowie. Peter, który na niby wyjmował z nosa zielony 
groszek... nawet Peter mógł być zabawny.
   Myślenie o nich okazało się błędem. Poczuł, jak gdzieś w 
krtani narasta szloch. Powstrzymał go z wysiłkiem; nie 
widział własnego talerza.
   Nie może się rozpłakać. Nie miał tu szansy na 
współczucie. Dap nie był mamą. Jakakolwiek oznaka słabości 
odkryje Stilsonom i Peterom, że można go złamać. Ender 
zrobił to, co zawsze, gdy Peter zaczynał się nad nim znęcać. 
Zaczął liczyć potęgi dwójki. Jeden, dwa, cztery, osiem, 
szesnaście, trzydzieści dwa, sześćdziesiąt cztery. I dalej, 
póki potrafił ogarnąć te liczby: 128, 256, 512, 1024, 2048, 
4096, 8192, 16384, 32768, 65536, 131072, 262144. Przy 
67108864 stracił pewność - czy nie zgubił jednej cyfry? 
Powinien być już w dziesiątkach milionów, setkach milionów 
czy zwyczajnie w milionach? Próbował podwajać od początku i 
znów się zgubił. 1342 coś. 16? Czy 17738? Nie pamiętał. 
Zaczął znowu. Tyle podwojeń, ile zmieści umysł. Ból minął. 
Łzy zniknęły. Nie będzie płakał.
   Wytrzymał do nocy, kiedy przygasły światła i z daleka 
słyszał kilku chłopców łkających za mamą, tatą albo psem. 
Nie umiał się powstrzymać. Jego wargi uformowały się w imię 
Valentine. Słyszał jej śmiech, tuż obok, na korytarzu. 
Widział mamę przechodzącą obok drzwi i zaglądającą do 
środka, by się upewnić, że wszystko jest w porządku. Tata 
śmiał się oglądając wideo. Wszystko było takie wyraźne i już 
nigdy nie powróci. Będę stary, kiedy ich znowu zobaczę, co 
najmniej dwunastoletni. Dlaczego się zgodziłem? Po co 
zrobiłem z siebie głupka? Powrót do szkoły to w końcu 
drobiazg. Codzienne spotkania ze Stilsonem. I Peter. Peter 
to siusiak. Ender wcale się go nie bał.
   Chcę wrócić do domu, szepnął.
   Lecz jego szept był szeptem, jakiego używał, gdy jęczał z 
bólu, a Peter się nad nim znęcał. Dźwięk docierał ledwie do 
jego własnych uszu, a czasem nawet nie tak daleko.
   Niechciane łzy mogły spłynąć na poduszkę, lecz szloch był 
tak delikatny, że łóżko nawet nie drgnęło; tak cichy, że 
nikt nie mógł go usłyszeć. Ból jednak był wyraźny, tkwił w 
gardle i twarzy, parzył w pierś i oczy. Chcę do domu.
   Dap zjawił się tej nocy i przeszedł cicho między 
posłaniami, tu i tam dotykając kogoś dłonią. Tam, gdzie 
szedł, słychać było więcej płaczu. Odrobina czułości w tym 
przerażającym miejscu wystarczała, by wywołać łzy. Ale nie 
u Endera. Kiedy nadszedł Dap, jego płacz stał się już 
przeszłością i twarz była sucha - oszukańcza twarz, którą 
pokazywał mamie i tacie, gdy Peter był wobec niego okrutny, 
a Ender bał się to okazać. Dzięki ci za to, Peter. Za suche 
oczy i bezgłośny szloch. Nauczyłeś mnie, jak ukrywać to, co 
czuję. Teraz potrzebuję tego bardziej niż kiedykolwiek
                              *
   Szkoła trwała. Codziennie długie godziny lekcji. Wykłady. 
Liczby. Historia. Widea zażartych bitew w przestrzeni. 
Marines zalewający własną krwią korytarze statków robali. 
Holo czystych potyczek flot, kłębków świetlistego kurzu, gdy 
statki skutecznie niszczyły się nawzajem wśród nocy. Tyle do 
nauczenia. Ender pracował tak ciężko, jak pozostali. Wszyscy 
walczyli po raz pierwszy w życiu i po raz pierwszy w życiu 
współzawodniczyli z dziećmi tak samo inteligentnymi jak oni 
sami.
   Gra - po to tylko żyli. To wypełniało im czas między 
przebudzeniem a zaśnięciem.
   Dap pokazał im pokój gier już drugiego dnia. Był na 
górze, wysoko nad pokładem, na którym mieszkali i pracowali. 
Wspinali się po drabinach aż malała grawitacja i tam, w 
jaskini, widzieli oślepiające światła ekranów.
   Niektóre z nich znali. W niektóre nawet grywali w domach. 
Łatwe i trudne. Ender minął dwuwymiarowe gry wideo i zaczął 
studiować te, które zajmowały większych chłopców, 
holograficzne gry z obiektami zawieszonymi w powietrzu. Był 
jedynym Starterem w tej części sali i od czasu do czasu 
któryś ze starszych odpychył go. Co ty tu robisz? Spływaj. 
Odlatuj. I oczywiście Ender odlatywał; przy niskim ciążeniu 
odrywał się od podłogi i szybował, dopóki nie zderzył się z 
czymś lub kimś.
   Za każdym razem jednak jakoś się wyplątywał i wracał, 
zwykle w inne miejsce, by obejrzeć grę pod innym kątem. Był 
za mały, żeby widzieć przyrządy, obejrzeć, jak się gra. To 
nie miało znaczenia. To, co chciał zobaczyć, było w 
powietrzu. Sposób drążenia tuneli w ciemności, korytarze 
światła, których szukały wrogie statki i podążały za nimi 
bezlitośnie, aż schwytały pojazd gracza. Tam mógł zastawiać 
pułapki: miny, dryfujące bomby, pętle w przestrzeni, 
zmuszające przeciwnika do krążenia bez końca. Niektórzy 
gracze byli sprytni. Inni szybko przegrywali.
   Ender wolał jednak, gdy dwóch chłopców grało przeciwko 
sobie. Musieli wtedy wykorzystywać swoje tunele i szybko 
stawało się jasne, który był coś wart w strategii.
   Po godzinie gra zaczynała być nudna. Ender pojmował już 
jej reguły. Rozumiał zasady, których przestrzegał komputer, 
więc wiedział, że gdy tylko opanuje przyrządy, zawsze zdoła 
przechytrzyć przeciwnika. Wejście w spiralę, gdy wróg jest w 
takiej pozycji; w pętlę, gdy w takiej. Czekaj w zasadzce. 
Załóż siedem pułapek i wciągnij go w ten sposób. Gra nie 
niosła już wyzwania, pozostawała jedynie kwestia rozgrywki 
tak długo, aż maszyna zaczynała przemieszczać swe siły w 
takim tempie, że ludzki refleks nie mógł jej sprostać. 
Żadnej zabawy. Chciałby zagrać z innymi chłopcami. Byli tak 
wyćwiczeni w grach z komputerem, że nawet kiedy grali między 
sobą, usiłowali go naśladować. Myśleli jak maszyny, nie jak 
ludzie.
   Mogę ich w tym pokonać. Mogę z nimi wygrać.
   - Chciałbym z tobą zagrać - zaproponował temu, który 
właśnie zwyciężył.
   - Rany, co to jest? - spytał chłopak. - Jakiś chrabąszcz 
czy robal?
   - Przyleciało nowe stado krasnoludków - wyjaśnił inny.
   - Ale to  m ó w i. Wiedziałeś, że umieją mówić?
   - Rozumiem - stwierdził Ender. - Boisz się grać ze mną do 
dwóch wygranych.
   - Pobić cię będzie równie łatwo jak wysikać się pod 
prysznicem - oświadczył chłopak.
   - Ale nie tak przyjemnie - dodał inny.
   - Jestem Ender Wiggin.
   - Posłuchaj uważnie, gamoniu. Jesteś nikim. Jasne? Nikim. 
I zostaniesz nikim aż do pierwszego trafienia. Jasne?
   Slang starszych chłopców miał własny rytm i Ender szybko 
go pojął.
   - Jeśli jestem nikim, to niby czemu boisz się zagrać do 
dwóch wygranych?
   Grupka wyraźnie traciła cierpliwość.
   - Wykończ tę ofermę i chodźmy.
   Ender zajął miejsce przy obcych sobie przyrządach. Jego 
dłonie były trochę małe, ale przyciski okazały się niezbyt 
skomplikowane. Po kilku próbach wiedział już, które 
uruchamiają odpowiednie typy uzbrojenia. Poruszeniami 
kierował zwykły manipulator kulowy. Początkowo reagował 
wolno i jego przeciwnik - wciąż nie wiedział, jak ma na imię 
- szybko uzyskał przewagę. Wiele się jednak nauczył i radził 
sobie całkiem nieźle, gdy gra dobiegła końca.
   - Zadowolony jesteś, Starterze?
   - Do dwóch wygranych.
   - Nie gramy do dwóch zwycięstw.
   - Pokonałeś mnie, kiedy pierwszy raz dotknąłem przyrządów 
- oświadczył Ender. - Jeżeli nie umiesz tego powtórzyć, to 
nie jesteś lepszy ode mnie.
   Zagrali znowu i tym razem Ender okazał się dość zręczny, 
by przeprowadzić kilka manewrów, jakich tamten najwyraźniej 
nigdy jeszcze nie widział. Standardowe reakcje nie 
wystarczyły. Ender nie wygrał łatwo, ale wygrał.
   Starsi chłopcy przestali się wtedy śmiać i żartować. 
Trzecia gra przebiegała w absolutnej ciszy. Ender wygrał ją 
szybko i efektownie.
   - Chyba czas, żeby zmienili maszynę - stwierdził jeden z 
chłopców. - Każdy głąb zaczyna na niej wygrywać.
   Żadnych gratulacji. Zupełna cisza odprowadzała Endera.
   Nie odszedł daleko. Zatrzymał się w pobliżu i patrzył, 
jak kolejni gracze próbują stosować taktykę, którą im 
pokazał. Każdy głąb? Ender uśmiechnął się do siebie. Będą 
mnie pamiętać.
   Czuł się lepiej. Zwyciężył i to ze starszymi. Może nie z 
najlepszymi, ale przestał się bać, że wrzucono go na zbyt 
głęboką wodę, że nie da sobie rady w Szkole Bojowej. Musi 
tylko obserwować rozgrywkę i rozumieć, jak się wszystko 
odbywa. Potem może wykorzystać system i nawet go 
przewyższyć.
   Właśnie wyczekiwanie i obserwacja kosztowały najwięcej. 
Wtedy musiał się starać, by wytrzymać. Chłopiec, któremu 
złamał rękę, chciał się zemścić. Ender szybko się 
dowiedział, że ma na imię Bernard. Wymawiał to imię z 
francuskim akcentem, ponieważ Francuzi ze swym aroganckim 
Separatyzmem upierali się, by naukę Standardu zaczynać w 
wieku czterech lat, kiedy wzorce języka ojczystego są już 
utrwalone. Akcent sprawiał, że Bernard wydawał się kimś 
niezwykłym i interesującym; złamana ręka czyniła z niego 
męczennika, a wrodzony sadyzm - naturalnym przywódcą dla 
tych wszystkich, którzy lubili ból u innych.
   Ender stał się ich wrogiem.
   Drobiazgi. Kopali jego łóżko za każdym razem, gdy 
wchodzili lub wychodzili. Popychali go, kiedy niósł tacę z 
jedzeniem. Podkładali nogę na schodach. Ender szybko się 
nauczył, by wszystko chować w szafce, przechodzić szybko, 
utrzymywać równowagę. Maladroit, nazwał go kiedyś Bernard i 
to przezwisko przylgnęło do niego na stałe.
   Czasami Ender czuł wściekłość. Nie na Bernarda, 
oczywiście - on taki już był, że lubił się znęcać. Endera 
gniewało to, że wielu innych tak chętnie mu się 
podporządkowało. Musieli przecież wiedzieć, że zemsta 
Bernarda nie była sprawiedliwa. Że to on pierwszy uderzył 
Endera na promie, a Ender odpowiedział tylko siłą na siłę. 
Jeżeli wiedzieli, to nie okazywali tego swym zachowaniem; 
jeśli nie wiedzieli, powinni sami zrozumieć, że Bernard to 
żmija.
   W końcu Ender nie był jego jedynym celem. Bernard budował 
swoje królestwo.
   Ender stał poza grupą i obserwował, jak Bernard ustanawia 
hierarchię. Niektórzy chłopcy byli mu potrzebni i tym 
podlizywał się bezwstydnie. Inni chętnie zostawali 
pomocnikami i robili wszystko, co im kazał, choć traktował 
ich z pogardą.
   Niektórych jednak irytowała władza Bernarda.
   Ender przyglądał się uważnie i wiedział, kto nie cierpi 
Bernarda. Shen był mały, ambitny i łatwo go było rozdrażnić. 
Bernard odkrył to szybko i nazwał Shena Glistą.
   - Dlatego, że jest taki mały - wyjaśnił. - I jeszcze się 
buja. Patrzcie, jak kołysze tyłkiem przy chodzeniu.
   Shen wściekał się, ale oni śmiali się tylko głośniej.
   - Spójrzcie na jego tyłek. Jak leci, Glisto?
   Ender nie rozmawiał z Shenem - stałoby się jasne, że 
zbiera konkurencyjną grupę. Siedział po prostu z komputerem 
na kolanach i starał się wyglądać, jakby studiował.
   Ale nie studiował. Instruował komputer, żeby co 
trzydzieści sekund przesyłał wiadomość w system przerywania. 
Wiadomość, krótka i treściwa, przeznaczona była dla 
wszystkich. Trudność polegała tylko na tym, by ukryć, od 
kogo pochodziła, tak jak robili to nauczyciele. Informacje 
od chłopców kończyły się zawsze automatycznie włączanym 
imieniem nadawcy. Enderowi nie udało się jeszcze złamać 
systemu zabezpieczenia, więc nie mógł udawać, że jest 
nauczycielem. Zdołał za to założyć zbiór nie istniejącego 
ucznia, którego dla zabawy nazwał Bogiem.
   Dopiero kiedy wiadomość była gotowa, spróbował pochwycić 
spojrzenie Shena. Tamten, razem z pozostałymi, przyglądał 
się, jak Bernard i jego poplecznicy nabijają się z 
nauczyciela matematyki, który często przerywał w pół zdania 
i rozglądał się, jak gdyby wysiadł z autobusu na 
niewłaściwym przystanku i nie bardzo wiedział, gdzie jest.
   W końcu jednak Shen spojrzał w jego stronę. Ender skinął 
mu głową, wskazał komputer i uśmiechnął się. Shen nie 
zrozumiał. Ender uniósł komputer i raz jeszcze wskazał 
ekran. Shen sięgnął po własny komputer. Wtedy Ender wysłał 
wiadomość. Shen odebrał ją niemal natychmiast, przeczytał i 
wybuchnął śmiechem. Spojrzał na Endera jakby chciał zapytać: 
czy to ty? Ender wzruszył ramionami, co miało oznaczać: nie 
wiem kto, ale ja na pewno nie. 
   Shen zaśmiał się znowu, a kilku chłopców nie związanych z 
grupą Bernarda sięgnęło po komputery. Co trzydzieści sekund 
wiadomość pojawiała się u wszystkich, przepływała wokół 
ekranów i znikała. Wszyscy się śmiali.
   - Z czego się śmiejecie? - spytał Bernard. Ender starał 
się zachować powagę udając lęk, jaki czuli inni. Naturalnie, 
Shen uśmiechał się wyzywająco. Trwało to tylko chwilę; potem 
Bernard polecił jednemu ze swoich podać sobie komputer. 
Razem odczytali tekst:
   SCHOWAJ TYŁEK. BERNARD PATRZY.
                            -BÓG
   Bernard poczerwieniał z wściekłości.
   - Kto to zrobił?
   - Bóg - odparł Shen.
   - Ty na pewno nie. Glisty nie mają dość rozumu.
   Tekst Endera przestał się pojawiać po pięciu minutach. Po 
chwili na jego ekranie pojawiła się wiadomość od Bernarda.
   WIEM, ŻE TO TY.
         -BERNARD
   Ender nie podniósł głowy. Zachowywał się tak, jakby 
niczego nie zauważył. Bernard chce mnie przyłapać. Nic nie 
wie.
   Naturalnie, nie miało to znaczenia. Tym bardziej zechce 
go ukarać, by odbudować swój autorytet. Nie mógł pozwolić, 
by się z niego śmiali. Musiał udowodnić, że on tu jest 
najważniejszy. Dlatego ktoś przewrócił Endera pod 
prysznicem, a jeden z chłopców Bernarda udał, że potknął się 
o niego i wbił mu łokieć w żołądek. Ender zniósł to w 
milczeniu. Nie był jeszcze gotów do otwartej wojny. Nie 
reagował.
   Lecz w innej wojnie, wojnie komputerów, wyprowadził już 
kolejny atak. Kiedy wrócił z kąpieli, wściekły Bernard kopał 
łóżka i krzyczał:
   - Zamknijcie się! Nie napisałem tego!
   Na wszystkich ekranach bez przerwy płynęły litery:
   UWIELBIAM TWÓJ TYŁECZEK. POZWÓL MI GO POCAŁOWAĆ.
                                          -BERNARD
   - Nie wysyłałem tej wiadomości! - wrzeszczał Bernard. 
Kiedy zamieszanie trwało już dość długo, w drzwiach pojawił 
się Dap.
   - O co chodzi? - spytał.
   - Ktoś wysyła teksty i podpisuje je moim imieniem - 
wyjaśnił ponuro Bernard.
   - Jakie teksty?
   - Nieważne jakie!
   - Dla mnie ważne - Dap wziął komputer chłopca, 
zajmującego posłanie nad Enderem, spojrzał na ekran i 
uśmiechnął się.
   - Ciekawe - stwierdził.
   - Czy nie ma pan zamiaru ustalić, kto to zrobił? - 
zapytał Bernard.
   - Och, wiem, kto to zrobił - odparł Dap.
   Tak, pomyślał Ender. System daje się złamać zbyt łatwo. 
Chcą, żebyśmy go łamali, przynajmniej częściowo. Wiedzą, że 
to ja.
   - Więc kto? - krzyknął Bernard.
   - Krzyczysz na mnie, żołnierzu? - spytał bardzo spokojnie 
Dap.
   Nastrój w sali uległ gwałtownej zmianie. Wściekłość 
Bernarda i jego najbliższych przyjaciół oraz ledwie skrywana 
radość pozostałych ustąpiła miejsca powadze. Oto miał 
przemówić ktoś obdarzony autorytetem.
   - Nie, sir - powiedział Bernard.
   - Wszyscy wiedzą, że system automatycznie włącza do 
informacji imię nadawcy.
   - Ja tego nie pisałem!
   - Krzyczysz? - powtórzył Dap.
   - Wczoraj ktoś nadał wiadomość podpisaną BÓG - 
poinformował Bernard.
   - Naprawdę? Nie wiedziałem, że jest wpisany do systemu - 
Dap odwrócił się i wyszedł, a cała sala ryknęła śmiechem.
                              *
   Próba przejęcia rządów skończyła się klęską Bernarda - 
niewielu tylko jeszcze pozostało przy nim. Fakt, że byli to 
ci najgorsi i Ender wiedział, że dopóki nie zakończy 
obserwacji, nie będzie mu lekko. Mimo to zabawa z komputerem 
zrobiła swoje. Wpływy Bernarda zostały ograniczone, a 
wszyscy chłopcy, którzy byli cokolwiek warci, uwolnili się 
spod nich. Co najważniejsze, Ender dokonał tego nie 
posyłając przeciwnika do szpitala. Ten sposób był dużo 
lepszy.  
   Zajął się na poważnie projektowaniem systemu 
bezpieczeństwa dla własnego komputera, jako że blokady 
wbudowane w system okazały się niewystarczające. Jeżeli 
sześciolatek potrafi je przełamać, wstawiono je tam 
najwyraźniej jako rodzaj zabawy, a nie poważne 
zabezpieczenie. Kolejna gra, jaką wymyślili dla nas 
nauczyciele. A w tej jestem naprawdę dobry.
   - Jak to zrobiłeś? - spytał go przy śniadaniu Shen.
   Ender zwrócił uwagę, że po raz pierwszy inny Starter z 
jego klasy usiadł z nim przy posiłku.
   - Co zrobiłem? - zapytał.
   - Nadałeś wiadomość z fałszywym podpisem. I z podpisem 
Bernarda! To było świetne. Teraz nazywają go Tyłkookiem. 
Okiem przy nauczycielach, ale i tak wszyscy wiedzą, na co 
patrzy.
   - Biedny Bernard - mruknął Ender. - A jest taki wrażliwy.
   - Daj spokój, Ender. Włamałeś się do systemu. Jak?
   Ender potrząsnął głową i uśmiechnął się.
   - Dzięki, że uważasz mnie za tak zdolnego. Po prostu 
pierwszy to zauważyłem i tyle.
   - Dobra, nie musisz mi mówić - stwierdził Shen. - Ale i 
tak to było świetne - przez chwilę jedli w milczeniu. - Czy 
naprawdę kręcę tyłkiem, kiedy chodzę?
   - Nie - odparł Ender. - Tylko trochę. Po prostu nie rób 
takich dużych kroków.
   Shen pokiwał głową.
   - Tylko Bernard mógł na to zwrócić uwagę.
   - Świnia - oświadczył Shen.
   Ender wzruszył ramionami.
   - W zasadzie świnie nie są takie złe.
   - Masz rację - zaśmiał się Shen. - Byłem niegrzeczny 
wobec świń.
   Roześmiali się razem, a po chwili dołączyli do nich 
jeszcze dwaj Starterzy. Izolacja Endera dobiegła końca. 
Wojna dopiero się zaczynała.

Rozdział 6
Napój Olbrzyma

   - W przeszłości przeżyliśmy wiele rozczarowań, całymi 
latami forsowaliśmy pewnych kandydatów z nadzieją, że dadzą 
sobie radę. I nie dali. U Endera miłe jest to, że postanowił 
chyba dać się wymrozić w ciągu pierwszych sześciu miesięcy.
   - Czyżby?
   - Nie widzisz, co się dzieje? Wpakował się w Napój 
Olbrzyma przy grze myślowej. Czy on ma skłonności 
samobójcze? Nigdy o tym nie wspominałeś.
   - Każdy kiedyś łapie się na Olbrzyma.
   - Ale Ender nie chce go zostawić. Jak Pinual.
   - Każdy zachowuje się czasem jak Pinual. Ale nikt oprócz 
niego się nie zabił. Nie sądzę, żeby istniał jakiś związek z 
Napojem Olbrzyma.
   - Moje życie od tego zależy. Zresztą, popatrz co zrobił 
ze swoją grupą startową.
   - Sam wiesz, że to nie jego wina.
   - Nie interesuje mnie to. Jego czy nie, zatruwa tę grupę. 
Oni powinni być sobie coraz bliżsi, a w miejscu, gdzie stoi 
Ender, zieje otchłań szeroka na milę.
   - I tak nie mam zamiaru zostawiać go tam dłużej.
   - Więc lepiej zmień zamiary. Grupa choruje, a on jest 
źródłem zarazy. Zostanie, dopóki jej nie wyleczy. 
   - To ja byłem źródłem zarazy. Ja go wyizolowałem. Zresztą 
skutecznie.
   - Daj mu trochę czasu. Zobaczymy, jak sobie poradzi.
   - Nie mamy czasu.
   - Nie mamy czasu, by popędzać tego dzieciaka, gdy ma taką 
samą szansę stać się potworem jak wojskowym geniuszem.
   - Czy to rozkaz?
   - Zapis jest włączony. Zawsze jest, więc nie narażasz 
swojej dupy. Idź do diabła.
   - Jeśli to rozkaz, to...
   - Rozkaz. Trzymaj go gdzie jest, póki się nie przekonamy, 
jak załatwi sprawy w swojej grupie startowej. Graff, przez 
ciebie dostanę wrzodów.
   - Nie dostałbyś, gdybyś zostawił mi szkołę i zajął się 
flotą.
   - Flota czeka na dowódcę. Dopóki go nie dostarczysz, nie 
mam się tam czym zajmować.

   Wsuwali się do sali treningowej niezgrabnie, niby dzieci 
pierwszy raz wprowadzone na basen. Kurczowo trzymali się 
uchwytów. Zero-grawitacja była czymś przerażającym, 
powodującym utratę orientacji. Szybko się przekonali, że 
lepiej w ogóle nie używać nóg.
   Co gorsze, skafandry ograniczały swobodę. Trudniej było o 
precyzyjne ruchy, ponieważ materiał poddawał się odrobinę 
wolniej, stawiał minimalnie większy opór niż ubrania, jakie 
nosili do tej pory.
   Trzymają uchwyt Ender wolno zgiął kolana. Zauważył, że 
skafander nie tylko był niewygodny, ale także wzmacniał 
efekt ruchu. Trudno było zacząć ruch, ale potem nogawki 
sunęły dalej, ze sporą siłą, gdy mięśnie przestały już 
pracować. Kiedy pchnie się  t a k  mocno, skafander zareaguje 
dwukrotnie silniej. Przez pewien czas będę niezgrabny. 
Lepiej zacząć od razu.
   Zatem, nie puszczając uchwytu, odepchnął się mocno 
stopami.
   Natychmiast zatoczył pętlę, nogi przeleciały mu nad głową 
i uderzył plecami o ścianę. Odbicie zdawało się jeszcze 
silniejsze, palce nie wytrzymały uchwytu. Wirując poleciał 
przez salę.
   Przez moment starał się zachować dawną orientację góra-
dół i szukał ciążenia, którego nie było. Potem zmusił się do 
zmiany nastawienia. Spadał na ścianę. Tam był dół. 
Natychmiast odzyskał kontrolę. Nie leciał, tylko spadał. 
Nurkował. Mógł wybrać sposób uderzenia o powierzchnię.
   Spadam zbyt szybko, żebym się utrzymał, ale mogę 
zmniejszyć siłę uderzenia i odbić pod kątem, jeśli przetoczę 
się przy upadku i odbiję nogami...
   Nie poszło dokładnie według planu. Wprawdzie odbił się, 
ale pod innym kątem niż przewidywał. Nie miał czasu na 
myślenie. Trafił w inną ścianę zbyt szybko, by się 
przygotować. Teraz znowu mknął przez salę w stronę innych 
chłopców, wciąż kurczowo trzymających uchwyty. Tym razem 
udało mu się zwolnić na tyle, by pochwycić klamrę. Zatrzymał 
się pod jakimś wariackim kątem w stosunku do pozostałych, 
ale znów zmienił orientację i jego zdaniem wszyscy leżeli 
na podłodze, nie wisieli na ścianie, a on sam nie stał 
nogami w górę, w każdym razie nie bardziej niż oni.
   - Co ty wyprawiasz? Chcesz się zabić? - spytał Shen.
   - Sam spróbuj - odparł Ender. - Skafander chroni od 
urazów, a odbicia możesz kontrolować nogami, o tak - 
zademonstrował ruchy, które uprzednio wykonywał.
   Shen pokręcił głową. Nie miał ochoty na żadne szaleńcze 
wybryki. Za to inny chłopiec odbił się od ściany. Zaczął od 
fikołka, więc odleciał nie tak szybko jak Ender, ale jednak 
szybko. Ender nie musiał nawet patrzeć, by wiedzieć, że to 
Bernard. A zaraz za nim najlepszy przyjaciel Bernarda, Alai.
   Ender przyglądał się, jak płyną przez wielką salę. 
Bernard z wysiłkiem starał się zorientować ciało zgodnie z 
kierunkiem, gdzie jego zdaniem była podłoga. Alai poddał się 
i rozluźnił, gotów do odbicia. Nic dziwnego, że Bernard na 
promie złamał rękę, pomyślał Ender. Spina się w locie. Wpada 
w panikę. Zapamiętał tę informację do późniejszego 
wykorzystania.
   I jeszcze jedną. Alai nie odbił się w tę samą stronę co 
Bernard. Celował w sam róg sali. Ich trasy oddalały się 
coraz bardziej i gdy Bernard wylądował i odbił się 
niezdarnie od ściany, Alai dotknął lekko trzech płaszczyzn w 
pobliżu kąta, wytracił niemal całą prędkość i odpłynął w 
nieoczekiwanym kierunku. Krzyczał z radości, tak samo jak 
obserwujący go chłopcy. Niektórzy zapomnieli o braku 
ciążenia i puścili klamry, by zaklaskać. Teraz dryfowali 
wolno we wszystkie strony i wymachiwali rękami, jak przy 
pływaniu.
   To jest problem, stwierdził Ender. Co się stanie, jeśli 
zaczniesz dryfować? Nie ma się od czego odepchnąć.
   Miał wielką ochotę odsunąć się od ściany i rozwiązać to 
zadanie metodą prób i błędów. Widział jednak pozostałych, 
widział ich nieskuteczne wysiłki i nie miał pojęcia, co 
takiego mógłby zrobić, czego oni jeszcze nie zrobili.
   Trzymając się jedną ręką podłogi, drugą bawił się 
nieuważnie miotaczem-zabawką, umocowanym do skafandra tuż 
pod ramieniem. Potem przypomniał sobie ręczne wyrzutnie 
rakiet, jakich czasem używali marines przy ataku na wrogie 
umocnienia. Wyciągnął miotacz i obejrzał dokładnie. Może w 
sali treningowej zacznie działać. Nie miał żadnej 
instrukcji, żadnych napisów na przyciskach. Spust był 
oczywisty - Ender bawił się zabawkowymi karabinami niemal od 
niemowlęctwa, jak zresztą prawie wszystkie dzieci. Na 
rękojeści znalazł dwa przyciski, do których łatwo mógł sięgnąć 
kciukiem, a także kilka innych pod lufą, praktycznie 
nieosiągalnych, jeśli nie używał obu rąk. Najwyraźniej 
tamtych dwóch należało używać szybko.
   Wymierzył pistolet w podłogę i pociągnął za spust. Broń 
rozgrzała się natychmiast i od razu ostygła, gdy tylko 
cofnął palec. W miejscu, gdzie celował, pojawił się mały 
krążek światła.
   Wcisnął czerwony przycisk na górze rękojeści i znowu 
przycisnął spust. Rezultat okazał się identyczny.
   Nacisnął biały guzik. Miotacz wyemitował szeroki promień 
oświetlając spory obszar, choć nie tak intensywnie jak 
poprzednio. Pozostał przy tym chłodny.
   Czerwony guzik sprawia, że broń działa jak laser - choć 
to nie laser, tak przynajmniej twierdził Dap. Biały przycisk 
zmienia ją w lampę. Żadna z tych rzeczy nie będzie 
szczególnie pomocna w manewrowaniu.
   Wszystko więc zależy od startu, od wyjściowego kursu. Co 
oznacza, że muszą być bardzo dobrzy w kierowaniu skokami i 
odbiciami, gdyż w przeciwnym razie wszyscy skończą 
zawieszeni w środku pustki. Ender rozejrzał się. Kilku 
chłopców zbliżyło się do ścian i wymachiwało rękami próbując 
złapać któryś z uchwytów. Większość ze śmiechem zderzała się 
ze sobą, paru trzymało się za ręce i wirowało dookoła. 
Bardzo niewielu trzymało się spokojnie klamer, jak Ender, i 
obserwowało resztę.
   Zauważył, że jednym z nich był Alai. Zatrzymał się na 
ścianie całkiem blisko. Pod wpływem nagłego impulsu Ender 
odepchnął się od klamry i popłynął ku niemu. Już w powietrzu 
zaczął się zastanawiać, co powie. Alai był przyjacielem 
Bernarda. Co Ender miał mu do powiedzenia?
   Teraz jednak nie mógł już zmienić kursu. Patrzył więc 
prosto przed siebie i wypróbowywał ruchy nóg i rąk, 
pozwalające zachować kontrolę nad ułożeniem ciała. Zbyt 
późno zdał sobie sprawę z tego, że wycelował za dokładnie. 
Nie wyląduje obok Alai - trafi prosto w niego.
   - Tutaj! Złap mnie za rękę - krzyknął Alai.
   Ender wyciągnął dłoń. Alai wyhamował jego pęd i pomógł w 
miarę łagodnie wylądować na ścianie.
   - To było dobre - stwierdził Ender. - Powinniśmy 
przećwiczyć takie rzeczy.
   - Tak właśnie myślałem, ale oni wolą się wygłupiać tam, 
na środku. A co się stanie, jeśli wszyscy się tam 
znajdziemy? Powinniśmy odpychać się od siebie w przeciwne 
strony.
   - Zgadza się.
   - Spróbujmy, dobrze?
   To było przyznanie, że może jednak nie wszystko jest w 
porządku. Czy to dobrze, jeśli zrobimy coś razem? W 
odpowiedzi Ender chwycił Alai za nadgarstek i przygotował 
się do pchnięcia.
   - Gotów? - spytał Alai. - Już!
   Odepchnęli się z różną siłą, więc zaczęli krążyć wokół 
siebie. Ender zrobił kilka gestów rękami, potem przesunął 
nogę. Zwolnili. Powtórzył operację. Wirowanie ustało. Teraz 
płynęli równo.
   - Ostry łeb, Ender - stwierdził Alai. To była najwyższa 
pochwała. - Odepchnijmy się, zanim wpadniemy w tę bandę.
   - I spotkajmy się w tamtym kącie - Ender nie chciał, by 
ten most do obozu wroga runął.
   - Kto ostatni, zbiera pierdnięcia w butelkę - rzucił 
Alai.
   Powoli i spokojnie ustawili się naprzeciw siebie, z 
rozłożonymi ramionami i nogami, dłoń w dłoń, kolano w 
kolano.
   - A jak sknocimy? - spytał Alai.
   - Ja też nigdy jeszcze tego nie robiłem - odparł Ender.
   Pchnęli. Odlecieli od siebie szybciej niż oczekiwali. 
Ender wpadł na kilku chłopców i skończył lot na innej 
ścianie niż się spodziewał. Chwilę trwało, nim się 
przeorientował i znalazł kąt, gdzie mieli się spotkać z 
Alai. Alai już tam leciał. Ender wyliczył kurs, wiążący się 
z dwoma odbiciami, omijający za to największe grupki 
chłopców.
   Kiedy dotarł do rogu, Alai już czekał. Wsunął ramiona pod 
dwie sąsiednie klamry i udawał, że drzemie.
   - Wygrałeś.
   - Chętnie obejrzę twoją kolekcję pierdnięć.
   - Trzymam ją w twojej szafce. Nie zauważyłeś?
   - Myślałem, że to moje skarpetki.
   - Nie nosimy już skarpetek.
   - Fakt - przypomnienie, że obaj są daleko od domu. Opadła 
nieco radość z opanowania sztuki lotu.
   Ender wyjął pistolet i pokazał, czego się dowiedział o 
działaniu dwóch przycisków.
   - Co by się stało, gdyby w kogoś wycelować? - spytał 
Alai.
   - Nie wiem.
   - Może sprawdzimy?
   Ender pokręcił głową.
   - Możemy kogoś zranić.
   - Myślałem, że strzelimy sobie nawzajem w stopę albo co. 
Nie jestem Bernardem. Nigdy nie torturowałem kotów dla 
przyjemności.
   - Och.
   - To nie może być niebezpieczne, bo nie daliby tych 
miotaczy dzieciom.
   - Jesteśmy żołnierzami.
   - Strzel mi w stopę.
   - Nie, ty strzel do mnie.
   - Razem strzelimy.
   Tak zrobili. Ender poczuł, że nogawka kombinezonu 
sztywnieje natychmiast, unieruchamiając kostkę i kolano.
   - Zamarzłeś?
   - Zesztywniałem jak decha.
   - To chodź, zamrozimy kogoś - zaproponował Alai. - 
Rozegramy pierwszą wojnę. My przeciwko nim.
   Uśmiechnęli się obaj.
   - Lepiej poprośmy też Bernarda - rzekł po chwili Ender.
   Alai uniósł brwi.
   - Tak?
   - I Shena.
   - Tego małego, skośnookiego kręcityłka?
   Ender uznał, że Alai żartuje.
   - Daj spokój. Nie wszyscy możemy być czarnuchami.
   Alai wyszczerzył zęby.
   - Mój dziadek zabiłby cię za to.
   - Mój prapradziadek najpierw by go sprzedał.
   - Dobra. Poszukajmy Bernarda i Shena, a potem zamrozimy 
tych miłośników robali.
   W ciągu dwudziestu minut wszyscy w sali byli sztywni 
oprócz Endera, Alai, Bernarda i Shena. Cała czwórka 
siedziała przy ścianie krzycząc z radości, dopóki nie 
przybył Dap.
   - Widzę, że nauczyliście się już posługiwać sprzętem - 
stwierdził. Przycisnął coś na trzymanym w ręku sterowniku. 
Wszyscy popłynęli wolno w stronę ściany, na której stał. 
Potem przeszedł między zamrożonymi chłopcami i dotykając ich 
zmiękczał skafandry. Podniosła się wrzawa skarg, że to 
nieuczciwe, że Bernard i Alai strzelali do nich, kiedy 
jeszcze nie byli gotowi.
   - A dlaczego nie byliście gotowi? - zdziwił się Dap. - 
Mieliście na sobie skafandry tak samo długo jak oni. Tyle 
samo czasu fruwaliście dookoła jak pijane kaczki. 
Przestańcie jęczeć i zaczynamy.
   Ender zauważył, że Bernard i Alai z założenia dowodzili 
bitwą. Nie przeszkadzało mu to. Bernard wiedział, że to on 
i Alai razem nauczyli się używać miotaczy. I że byli 
przyjaciółmi. Mógł wierzyć, że Ender przyłączył się do jego 
grupy. Ale to nie była prawda. Ender wszedł do nowej grupy: 
grupy Alai. Bernard także się w niej znalazł.
   Nie dla wszystkich było to oczywiste. Bernard nadal się 
puszył i wysyłał swoich pomocników z poleceniami. Alai 
jednak poruszał się teraz swobodnie po całej sali, a kiedy 
Bernard był wściekły, potrafił uspokoić go kilkoma żartami. 
Kiedy wybierali dowódcę, Alai przeszedł niemal bez 
sprzeciwów. Bernard chodził ponury przez pewien czas, potem 
pogodził się z faktami i wszyscy zajęli miejsca w nowym 
układzie. Skończył się podział na zamkniętą grupkę Bernarda 
i wyrzutków Endera - Alai stał się pomostem.
                              *
   Ender siedział na łóżku z komputerem na kolanach. Był 
czas na zajęcia własne i Ender zajmował się Grą Swobodną - 
zmienną, wariacką rozgrywką, gdzie szkolny komputer 
wprowadzał nowe elementy i budował labirynty, które można 
było poznawać. Istniała możliwość powrotu do zdarzeń, które 
się polubiło, przynajmniej przez pewien czas - pozostawione 
zbyt długo znikały, zastępowane czymś innym.
   Czasem gra była zabawna. Czasem wciągająca i musiał 
reagować szybko, by nie stracić życia. Zginął już mnóstwo 
razy, ale takie już były gry - trzeba było umierać, zanim 
się złapało, o co chodzi.
   Jego postać na ekranie zaczynała akcję jako mały 
chłopiec. Na chwilę zmieniała się w wielkiego niedźwiedzia. 
Teraz był myszą o długich, delikatnych rękach. Przebiegał 
pod wielkimi meblami. Sporo czasu poświęcił na zabawę z 
kotem, ale teraz zaczynała go nudzić - była za łatwa, za 
dobrze znał wszystkie meble.
   Nie przejdę przez dziurę, powiedział sobie. Mam dość tego 
Olbrzyma. To głupia gra i nie da się w nią wygrać. Każdy 
wybór jest błędny.
   Mimo to przechodził przez mysią dziurę i niewielki mostek 
w ogrodzie. Unikał kaczek i zabaw z nurkującymi moskitami - 
kiedyś go to bawiło, ale było zbyt proste, a gdy za długo 
gonił kaczki, zmieniał się w rybę, czego nie lubił. Za 
bardzo przypominało to zamrożenie w sali treningowej, 
zesztywniałe ciało i oczekiwanie na koniec szkolenia, by Dap 
go rozmiękczył. Dlatego, jak zwykle, ruszył w górę 
falujących wzgórz.
   Grunt zaczął się obsuwać. Na początku zasypywało go 
często i kończył jako przesadnie wielka plama krwi pod 
ogromnym głazem. Teraz jednak opanował sztukę biegu po 
zboczu, coraz wyżej, unikając niebezpieczeństwa.
   I, jak zwykle, obsunięcia gruntu przestawały być zwykłymi 
kamienistymi lawinami. Zbocze pękało i zamiast skały widział 
biały chleb, rosnący jak ciasto, gdy skórka pęka i odpada 
na boki. Było miękkie i gąbczaste. Jego figurka poruszała 
się wolniej. A kiedy zeskoczył już z chleba, znajdował się 
na stole. Za nim leżał gigantyczny bochen, obok gigantyczna 
osełka masła. A sam Olbrzym patrzył na niego opierając brodę 
o blat. Figurka Endera sięgała mu mniej więcej do brwi.
   - Chyba odgryzę ci głowę - stwierdził Olbrzym tak jak 
zawsze.
   Tym razem, zamiast uciekać czy zwyczajnie stać i czekać, 
co nastąpi, Ender podszedł swoją figurką do twarzy Olbrzyma 
i kopnął go w brodę.
   Olbrzym wystawił język i Ender przewrócił się.
   - Może zagramy w zgadywanki? - zaproponował. Jak widać, 
niezależnie co by zrobił, Olbrzym grał wyłącznie w 
zgadywanki. Durny komputer. Ma w pamięci miliony możliwych 
scenariuszy, a Olbrzym zna tylko jedną idiotyczną grę.
   Olbrzym, jak zwykle, postawił na stole dwie wielkie 
szklanice, sięgające Enderowi po kolana. Jak zawsze, 
wypełniały je dwa różne płyny. Komputer był na tyle dobry, 
że płyny nigdy się nie powtarzały i nie mógł zapamiętać, 
który jest który. Tym razem w jednej szklanicy była gęsta 
ciecz podobna do śmietanki, w drugiej coś, co syczało i 
bulgotało.
   - W jednym naczyniu jest trucizna, w drugim nie - 
oznajmił Olbrzym. - Jeśli odgadniesz prawidłowo, zabiorę cię 
do Krainy Baśni.
   Odgadywanie polegało na tym, by wsadzić głowę do jednej 
ze szklanic i napić się. Nigdy jeszcze mu się nie udało. 
Czasem głowa się rozpuszczała. Czasem stawał w ogniu. Innym 
razem padał na blat, zieleniał i gnił. Wynik zawsze był 
obrzydliwy i Olbrzym zawsze się śmiał.
   Ender wiedział, że zginie, cokolwiek wybierze. Po 
pierwszej śmierci jego postać pojawi się na stole Olbrzyma, 
żeby grać znowu. Po drugiej wróci na wzgórza i ruchome 
zbocza. Potem na mostek w ogrodzie. Potem do mysiej dziury. 
A później, jeśli znów wróci do Olbrzyma, zechce zgadywać i 
zginie, ekran pociemnieje, wokół popłyną litery "Koniec Gry 
Swobodnej" i Ender będzie leżał drżący, aż wreszcie zaśnie. 
Gra była nieuczciwa, ale Olbrzym ciągle opowiadał o Krainie 
Baśni, jakiejś głupiej Krainie Baśni dla trzylatków, gdzie 
pewnie żyła jakaś głupia Mama Gęś albo Pacman albo Piotruś 
Pan i nie warto było się tam pchać, tyle że musiał znaleźć 
sposób na pokonanie Olbrzyma i dostać się tam.
   Wypił śmietankowy płyn. Natychmiast zaczął się nadymać i 
unosić jak balon. Olbrzym śmiał się. Ender znowu zginął.
   Zagrał powtórnie i tym razem płyn stężał jak beton 
przytrzymując jego głowę. Olbrzym rozciął go wzdłuż 
kręgosłupa, wyrwał kości jak z ryby i zaczął pożerać, gdy 
jego nogi i ręce jeszcze drgały.
   Pojawił się znowu na wzgórzach postanawiając nie iść 
dalej. Pozwolił nawet, by zasypała go lawina. Chociaż jednak 
drżał z chłodu i oblewał się potem, w następnym życiu 
poszedł w górę, zbocza zmieniły się w chleb i znowu stał na 
stole Olbrzyma z dwoma szklanicami przed sobą.
   Przyglądał się płynom. Jeden się pienił, drugi falował 
jak morze. Starał się odgadnąć, jaką śmierć znajdzie w 
każdym z nich. Pewnie wypłynie ryba, jak z oceanu, i mnie 
zeżre. A w tym pienistym się uduszę. Nie cierpię tej gry. 
Jest nieuczciwa. Głupia. Oszukana.
   Zamiast wsunąć głowę do jednego z naczyń, kopnął je, 
potem drugie i uskoczył przed palcami Olbrzyma krzyczącego 
"Oszust! Oszust!". Skoczył na jego twarz, wspiął się po 
wargach i nosie, po czym zaczął dłubać w olbrzymim oku. Szło 
mu łatwo, jakby kopał w białym serze. I kiedy Olbrzym 
wrzeszczał, postać Endera wryła się do środka, coraz głębiej 
i głębiej.
   Olbrzym padł na wznak. Sceneria zmieniała się podczas 
upadku, a kiedy już leżał na ziemi, dookoła pojawiły się 
niezwykłe, splątane drzewa. Nadleciał nietoperz i wylądował 
na nosie martwego Olbrzyma. Ender wyprowadził z oka swoją 
postać.
   - Jak się tu dostałeś? - spytał nietoperz. - Nikt tu 
nigdy nie trafia.
   Ender, naturalnie, nie mógł odpowiedzieć. Schylił się 
więc, wziął garść materii z oka Olbrzyma i podał ją 
nietoperzowi. Ten przyjął dar i odleciał krzycząc:
   - Witaj w Krainie Baśni!
   Udało mu się. Teraz powinien rozpocząć zwiedzanie. 
Powinien zejść z twarzy Olbrzyma i sprawdzić, co udało mu 
się w końcu osiągnąć.
   Zamiast tego wyłączył się z systemu, schował komputer do 
szafki, zdjął ubranie i naciągnął koc na ramiona. Nie chciał 
zabijać Olbrzyma. To miała być gra, nie wybór pomiędzy 
własną obrzydliwą śmiercią a jeszcze gorszym morderstwem. 
Jestem mordercą, nawet wtedy, kiedy się bawię. Peter byłby 
ze mnie dumny.

Rozdział 7
Salamandra

   - Czy to nie przyjemnie dowiedzieć się, że Ender potrafi 
dokonać rzeczy niemożliwych?
   - Śmierć gracza zawsze przyprawiała mnie o mdłości. 
Uważam, że Napój Olbrzyma jest najbardziej perwersyjną 
częścią gry myślowej. Ale tak uderzyć w oko... czy to na 
pewno jemu chcemy powierzyć nasze floty?
   - Liczy się to, że wygrał grę, której nie da się wygrać.
   - Przypuszczam, że zechcesz go przenieść.
   - Czekaliśmy, żeby sprawdzić, jak załatwi tę sprawę z 
Bernardem. Załatwił ją idealnie.
   - Rozumiem, że gdy tylko poradzi sobie z jedną sytuacją, 
natychmiast stawiasz go w innej, takiej, z którą nie może 
sobie poradzić. Nie pozwolisz mu odpocząć?
   - Będzie miał miesiąc czy dwa, może nawet trzy, ze swoją 
grupą startową. To spory okres czasu w życiu dziecka.
   - Nigdy nie odnosisz wrażenia, że ci chłopcy nie są 
dziećmi? Obserwuję, jak się zachowują, jak rozmawiają, i 
wcale nie wydają mi się dzieciakami.
   - To najzdolniejsze dzieci na świecie. Każde na swój 
sposób.
   - Mimo to czy nie powinny zachowywać się jak dzieci? One 
nie są... normalne. Działają, jakby tworzyły historię. Jak 
Napoleon i Wellington. Cezar i Brutus.
   - Próbujemy ocalić świat, nie leczyć zranione serca. Za 
bardzo im współczujesz.
   - Generał Levy nikogo nie żałował. Wszystkie wideo to 
potwierdzają. Ale nie krzywdź tego chłopca.
   - Chyba żartujesz.
   - Chciałem powiedzieć: nie krzywdź go bardziej, niż to 
konieczne.

   Przy obiedzie Alai usiadł naprzeciw Endera.
   - W końcu wykapowałem, jak wysłałeś tę wiadomość. 
Podpisaną imieniem Bernarda.
   - Ja? - zdziwił się Ender.
   - Daj spokój. Kto inny? Na pewno nie Bernard. A Shen nie 
jest dobry z komputerem. Wiem też, że to nie ja. Kto 
pozostaje? Nieważne. Wymyśliłem, jak założyć zbiór nowego 
ucznia. Stworzyłeś takiego, co się nazywa Bernard-puste,
B-E-R-N-A-R-D-spacja, żeby komputer nie wyrzucił nazwy jako 
powtórzenia istniejącej.
   - Sądzę, że dałoby się to zrobić - przyznał Ender.
   - Dobra, dobra. Da się to zrobić. Ale tobie udało się 
właściwie już pierwszego dnia.
   - Albo komu innemu. Może to Dap nie chciał, żeby Bernard 
za bardzo obrósł w piórka.
   - Przekonałem się jeszcze o czymś. Nie da się  tego 
przeprowadzić z twoim imieniem.
   - Czyżby?
   - Cokolwiek zawiera "Ender", zostaje odrzucone. I nie 
można się dostać do twoich plików. Założyłeś własny system 
zabezpieczeń.
   - Może.
   Alai uśmiechnął się.
   - Wszedłem w program i skasowałem czyjeś zbiory. Złapią 
mnie i wykryją, że złamałem system. Potrzebuję ochrony, 
Ender. Potrzebuję twojej metody.
   - Jeśli ci ją podam, będziesz wiedział, jak się to robi, 
wejdziesz i skasujesz mnie.
   - Powiedziałeś: mnie? - powtórzył Alai. - Ja, twój 
najlepszy kumpel?
   - Dobra - roześmiał się Ender. - Założę ci 
zabezpieczenie.
   - Zaraz?
   - Pozwolisz, że zjem do końca?
   - Nigdy nie zjadasz do końca.
   To była prawda. Po posiłku na tacy Endera zawsze 
zostawało jedzenie. Ender spojrzał na swój talerz i uznał, 
że ma dość.
   - No to chodźmy.
   Kiedy wrócili do sali, Ender przykucnął przy łóżku.
   - Przynieś swój komputer - powiedział. - Pokażę ci, jak 
to zrobić.
   Gdy jednak Alai wrócił, Ender siedział nieruchomo przed 
zamkniętą szafką.
   - Co jest?
   W odpowiedzi Ender przyłożył dłoń do czytnika. Nielegalna 
próba dostępu, poinformował ekran. Szafka pozostała 
zamknięta.
   - Ktoś cię robi w jajo, przyjemniaczku - stwierdził Alai. 
- Ktoś wyżarł ci buźkę.
   - Jesteś pewien, że chcesz jeszcze poznać mój system 
zabezpieczenia? - Ender wstał i odszedł powoli.
   - Ender! - zawołał Alai.
   Ender obejrzał się. Alai trzymał w ręku małą kartkę 
papieru.
   - Co to jest?
   - Nie wiesz? - zdziwił się Alai. - Leżało na twoim łóżku. 
Musiałeś na tym usiąść.
   Ender wziął kartkę.
                        ENDER WIGGIN
              PRZYDZIELONY DO ARMII SALAMANDRY
                    DOWÓDCA BONZO MADRID
                     WYKONAĆ NATYCHMIAST 
                 KOD ZIELONY-ZIELONY-BRĄZOWY
        PRZEDMIOTY OSOBISTE NIE PODLEGAJĄ TRANSFEROWI
   - Jesteś sprytny, Ender, ale w sali treningowej nie 
radzisz sobie lepiej ode mnie.
   Ender potrząsnął głową. Awansowanie go teraz było 
najgłupszą rzeczą, jaką potrafiłby wymyślić. Nikt nie 
awansuje, zanim nie skończy ośmiu lat. A on nie miał nawet 
siedmiu. Starterzy są zwykle wcielani do armii razem tak, że 
wszystkie oddziały dostają nowe dzieciaki równocześnie. Na 
innych łóżkach nie leżały żadne kartki.
   Akurat teraz, kiedy wszystko zaczynało się układać. Kiedy 
Bernard przestał się kłócić ze wszystkimi, nawet z Enderem. 
I kiedy Ender naprawdę zaprzyjaźnił się z Alai. Kiedy życie 
stało się do wytrzymania.
   Wyciągnął rękę, by podnieść Alai z łóżka.
   - Armia Salamandry toczy teraz bitwę - stwierdził Alai.
   Ender był wściekły. To przeniesienie było nieuczciwe. 
Poczuł łzy w oczach. Nie wolno ci płakać, powiedział sobie.
   Alai także widział jego łzy, ale miał dość taktu, by o 
nich nie mówić.
   - Te pierdziele, Ender, nie pozwoliły ci nawet niczego 
zabrać.
      Ender uśmiechnął się i jednak nie rozpłakał.
   - Myślisz, że powinienem się rozebrać i pójść tam na golasa?
   Alai wybuchnął śmiechem.
   Pod wpływem impulsu Ender uścisnął go mocno, jak gdyby 
stała przy nim Valentine. Nawet o niej pomyślał i o tym, że 
chciałby wrócić do domu.
   - Nie chcę iść - oświadczył.
   Alai także go objął.
   - Ja ich rozumiem, Ender. Jesteś najlepszy. Pewnie chcą 
szybko nauczyć cię wszystkiego.
   - Wcale nie chcą - odparł Ender. - Chciałem się 
dowiedzieć, jak to jest mieć przyjaciela.
   Alai z powagą kiwnął głową.
   - Zawsze będziesz przyjacielem, najlepszym ze wszystkich 
- powiedział i uśmiechnął się nagle. - Idź, rozwal kupę 
robali.
   - Jasne.
   Nagle Alai pocałował go w policzek i zarumieniony szepnął 
do ucha:
   - Salaam.
   Potem odwrócił się i odszedł w stronę swojego posłania na 
drugim końcu sali. Ender domyślił się, że pocałunek i słowo 
były w jakiś sposób zakazane. Może religijne tabu? A może 
słowo to miało wielkie osobiste znaczenie dla samego Alai. 
Cokolwiek oznaczało, Ender wiedział, że Alai odsłonił się 
przed nim, jak kiedyś matka Endera, gdy był jeszcze bardzo 
mały, zanim jeszcze wszczepili mu czujnik. Myśląc, że śpi, 
położyła wtedy dłonie na jego głowie i odmówiła modlitwę. 
Ender nie mówił o tym z nikim, nawet z nią samą, zachował 
jednak wspomnienie świętości, tego, jak chciała wyrazić 
swoją miłość, gdy sądziła, że nikt, nawet sam Ender, nie 
widzi tego ani nie słyszy. To właśnie dał mu Alai: dar tak 
wspaniały, że sam Ender nie potrafił pojąć jego znaczenia.
   Po czymś takim nic już nie można było powiedzieć. Alai 
odszedł w stronę swego posłania. Raz jeszcze obejrzał się na 
Endera. Popatrzyli na siebie ze zrozumieniem. Potem Ender 
wyszedł.
   W tej części szkoły nie było żadnych tras kodowanych 
zielono-zielono-brązowo. Musiał znaleźć ścieżkę w którymś z 
obszarów ogólnie dostępnych. Reszta chłopców niedługo 
skończy obiad: nie chciał przechodzić obok stołówki. Sala 
gier powinna być prawie pusta.
   W jego obecnym stanie gry nie pociągały go wcale. 
Podszedł więc do rzędu ekranów pod ścianą i włączył swoją 
osobistą rozgrywkę. Szybko przeszedł do Krainy Baśni. 
Olbrzym nie żył, gdy przybył na miejsce. Musiał ostrożnie 
zsunąć się ze stołu, przeskoczyć na nogę krzesła i spaść na 
ziemię. Przez chwilę widział szczury pożerające martwe 
ciało, ale kiedy zabił jednego szpilką z podartej koszuli 
Olbrzyma, zostawiły go w spokoju.
   Ciało Olbrzyma było już w zasadzie przegniłe. Małe 
gryzonie pożarły wszystko, co mogły pożreć. Robaki wykonały 
swoje zadanie pozostawiając wysuszoną mumię, zęby 
wyszczerzone w martwym uśmiechu, puste oczy i zakrzywione 
palce. Ender pamiętał, jak wdzierał się w oko, żywe jeszcze, 
złośliwe i inteligentne. Był zagniewany i sfrustrowany, 
chętnie dokonałby tego mordu po raz drugi. Olbrzym jednak 
stał się częścią krajobrazu i wściekłość na niego nie miała 
sensu.
   Ender przechodził zawsze przez most do zamku Królowej 
Kier, gdzie znajdował dość gier i zabaw. Jednak tym razem 
nie pociągały go wcale. Wyminął ciało Olbrzyma i poszedł 
wąwozem w górę, gdzie strumień wypływał z lasu. Był tam plac 
zabaw ze zjeżdżalniami, huśtawkami, drabinkami i karuzelami. 
I tuzin dzieci, bawiących się ze śmiechem. Ender podszedł i 
stwierdził, że w grze stał się dzieckiem, choć na ogół jego 
figurka była postacią dorosłego. Był nawet mniejszy niż inne 
dzieci.
   Stanął w kolejce do zjeżdżalni. Pozostali nie zwracali na 
niego uwagi. Wspiął się na sam szczyt i spojrzał, jak 
chłopiec przed nim zsuwa się długą spiralą aż do ziemi. 
Potem sam usiadł i zaczął zjazd.
   Trwało to tylko chwilę, po czym przeleciał przez rynnę i 
wylądował na ziemi pod drabinką. Zjeżdżalnia nie chciała go 
utrzymać.
   Drabinki też nie. Wspinał się kawałek, po czym okazywało 
się, że jeden z prętów jest niematerialny i spadał. Jechał 
na diabelskim młynie, póki nie zbliżył się do szczytu, potem 
znów spadał. Na karuzeli nie mógł się niczego złapać, więc 
gdy tylko zaczynał się kręcić odpowiednio szybko, siła 
odśrodkowa wyrzucała go na zewnątrz.
   Śmiech innych dzieci był złośliwy i obraźliwy. Okrążyły 
go pokazując sobie palcami, zanim nie wróciły do własnych 
zabaw.
   Ender miał ochotę je pobić, powrzucać do strumienia. 
Zamiast tego odszedł w las. Znalazł ścieżkę, która szybko 
zmieniła się w spękaną brukowaną drogę, zarośniętą 
zielskiem, ale nadal zdatną do użytku. Po obu stronach 
dostrzegał wskazówki sugerujące możliwość zabaw. Ignorował 
je. Chciał się przekonać, dokąd prowadzi droga.
   Dotarł do łąki. Na środku była studnia i napis "Wypij, 
Wędrowcze". Ender podszedł bliżej i zajrzał w głąb. Niemal 
natychmiast usłyszał warknięcie. Spomiędzy drzew wybiegł 
tuzin żarłocznych wilków z ludzkimi twarzami. Rozpoznał je - 
to były dzieci z placu zabaw. Tyle że teraz ich zęby 
potrafiły gryźć i rozdzierać ciało. Bezbronny Ender szybko 
został pożarty.
   Następna postać pojawiła się, jak zwykle, w tym samym 
miejscu. I znowu została pożarta, choć Ender próbował 
opuścić się w głąb studni.
   Potem pojawił się na placu zabaw. I znowu dzieci śmiały 
się z niego. Śmiejcie się, ile chcecie, pomyślał. Teraz 
wiem, czym jesteście. Pchnął jedną z dziewczynek. 
Rozgniewana, poszła za nim. Ender poprowadził ją do 
zjeżdżalni. Naturalnie, spadł na ziemię, ona jednak, 
podążając za nim bardzo blisko, upadła także. Kiedy uderzyła 
o ziemię, zmieniła się w wilka i leżała nieruchomo, martwa 
lub nieprzytomna.
   Po kolei Ender doprowadzał pozostałych do pułapki. Zanim 
jednak skończył z ostatnim, wilki zaczęły odżywać i nie były 
już dziećmi. Znowu rozdarły Endera na strzępy.
   Tym razem, drżący i spocony, Ender stwierdził, że jego 
figurka pojawiła się na stole Olbrzyma. Powinienem się 
wyłączyć, pomyślał. Powinienem się zameldować w nowej armii.
   Zamiast tego zeskoczył ze stołu i omijając ciało Olbrzyma 
podążył na plac zabaw.
   Tym razem jednak, gdy tylko któreś z dzieci spadało na 
ziemię i zmieniało się w wilka, Ender ciągnął je do strumyka 
i wrzucał do wody. Ciała syczały, jakby płynął tam kwas; 
wilk znikał, unosiła się chmura dymu i odpływała unoszona 
wiatrem. Łatwo pozbył się wszystkich dzieci, choć pod koniec 
chodziły za nim dwójkami i trójkami. Na polanie nie było już 
wilków i Ender zsunął się po linie do studni.
   Mętne światło w grocie odsłaniało stosy szlachetnych 
kamieni. Wyminął je zapamiętując, że zza klejnotów błyszczą 
jakieś oczy. Nie zainteresował go stół zastawiony jadłem. 
Przeszedł między zwisającymi ze stropu jaskini klatkami; w 
każdej z nich zamknięto jakieś przyjaźnie wyglądające 
stworzenie. Pobawię się z wami później, pomyślał. Wreszcie 
dotarł do drzwi, na których lśnił napis ułożony ze 
szmaragdów:
                        KONIEC ŚWIATA
   Nie wahał się ani przez chwilę. Otworzył drzwi i 
przestąpił próg.
   Stanął na niewielkiej półce, wysoko nad urwiskiem, ponad 
równiną porośniętą jasnozielonym lasem z plamami jesiennych 
barw i prześwitami odsłoniętej ziemi, gdzie dostrzegał pługi 
ciągnięte przez woły, maleńkie wioski, czasem zamek na 
wzgórzu, chmury gnane podmuchami wiatru. Niebo było stropem 
ogromnej jaskini i wielkie kryształy zwisały w jaskrawych 
stalaktytach.
   Drzwi zamknęły się za nim. Ender z uwagą obserwował 
krajobraz. Wobec takiego piękna mniej niż zwykle przejmował 
się pozostaniem przy życiu. Nie interesowało go, 
przynajmniej chwilowo, na czym polega gra w tym miejscu. 
Znalazł je i ono było nagrodą samą w sobie. Dlatego, nie 
myśląc o skutkach, skoczył w przepaść.
   Spadał w dół, ku spienionej rzece i ostrym skałom; chmura 
jednak wsunęła się pomiędzy niego a ziemię, pochwyciła go i 
uniosła. Dopłynęła do zamku i przez otwarte okno wsunęła się 
do wieży. Tam pozostał, w pomieszczeniu bez żadnych drzwi w 
podłodze czy suficie. We wszystkich ścianach były okna, z 
których skok z pewnością byłby fatalny.
   Jeszcze przed chwilą nie dbając o nic skoczył ze skalnej 
półki; teraz się zawahał.
   Niewielki chodnik przed kominkiem rozwinął się w 
długiego, cienkiego węża o zakrzywionych zębach.
   - Jestem twoją jedyną ucieczką - powiedział. - Śmierć 
jest twoją jedyną ucieczką.
   Ender rozejrzał się w poszukiwaniu broni, lecz ekran 
pociemniał nagle i na krawędzi rozbłysły słowa:
            NATYCHMIAST ZAMELDOWAĆ SIĘ U DOWÓDCY.
                      JESTEŚ SPÓŹNIONY.
                  ZIELONY-ZIELONY-BRĄZOWY.
   Wściekły wyłączył komputer i podszedł do ściany barw, 
gdzie odszukał zielono-zielono-brązową nitkę, dotknął ją i 
podążył za nią, gdy rozjaśniała przed nim. Ciemna i jasna 
zieleń i brąz nitki przypominały mu o królestwie wczesnej 
jesieni, do którego dotarł w grze. Muszę tam wrócić, 
postanowił. Wąż jest jak długa lina; mogę się na nim opuścić 
z okna wieży i obejrzeć to miejsce. Może nazwali je końcem 
świata, bo to już koniec gry, bo mogę iść do którejś z 
wiosek i stać się jednym z chłopców, którzy tam pracują i 
bawią się. Nic nie będzie mnie zabijać i ja nie będę musiał 
zabijać. Będę tam zwyczajnie żył.
   Gdy jednak o tym myślał, nie potrafił sobie wyobrazić, co 
może oznaczać  z w y c z a j n e   ż y c i e. Nigdy mu się 
nie udało go spróbować. Ale bardzo tego pragnął.  
                              *
   Armie były większe od grup startowych i miały większe 
sale. Ta była długa i wąska, z posłaniami po obu stronach. 
Tak długa, że widziało się krzywiznę stropu i podgięcie 
końca podłogi - fragmentu wielkiego koła Szkoły Bojowej.
   Ender stał przed drzwiami. Kilku chłopców spojrzało na 
niego przelotnie, ale zdawało się, że nikt go nie zauważył. 
Rozmawiali dalej, leżąc czy opierając się o łóżka. 
Dyskutowali, naturalnie, o bitwach, jak zawsze starsi 
chłopcy. Wszyscy byli dużo więksi od Endera. Dziesięcio- i 
jedenastolatki, wznosili się nad nim jak wieże. Nawet 
najmłodszy miał co najmniej osiem lat, a Ender nie był 
wysoki jak na swój wiek.
   Próbował się domyślić, który z chłopców jest dowódcą, 
lecz większość ubrana była w stroje pośrednie między 
kombinezonem a czymś, co nazywali nocnym mundurem, czyli 
gołą skórą od stóp do głów. Wielu z nich trzymało komputery, 
lecz tylko kilku się uczyło.
   Ender wszedł do sali. W tym samym momencie został 
zauważony.
   - Czego chcesz? - zapytał chłopiec, zajmujący górne łóżko 
przy drzwiach. Był największy, Ender spostrzegł to od razu, 
młody olbrzym z początkami nierównego zarostu na policzkach. 
- Nie jesteś Salamandrą.
   - Mam być - odparł Ender. - Zielony-zielony-brązowy, 
zgadza się? Zostałem przeniesiony - pokazał chłopcu, 
pełniącemu najwyraźniej obowiązki strażnika, swoją kartkę.
   Tamten wyciągnął rękę, ale Ender szybko schował papier.
   - Mam to oddać Bonzo Madridowi.
   Jeszcze jeden chłopiec włączył się do rozmowy, niższy, 
ale i tak większy od Endera.
   - Nie bahn-zoe, głąbie. Bon-so. To hiszpańskie imię. 
Bonzo Madrid. Aqui nosotros hablamos espanol, Senor Gran 
Fedor.
   - Więc to ty jesteś Bonzo? - spytał Ender, tym razem 
poprawnie wymawiając imię.
   - Nie, po prostu zdolnym i wybitnie inteligentnym 
poliglotą. Petra Arkanian. Jedyna dziewczyna w Armii 
Salamandry. Bardziej z jajami niż ktokolwiek inny w tej 
sali.
   - Mama Petra przemówiła - zawołał ktoś z chłopców. - 
Babskie gadanie, babskie gadanie.
   - Babskie gadanie, głupie gadanie - włączył się inny.
   Kilku roześmiało się.
   - Między nami mówiąc - stwierdziła Petra. - Gdyby Szkole 
Bojowej przyznali sztandar, wyhaftowaliby go na zielono-
zielono-brązowo.
   Ender poczuł przypływ desperacji. Wszystko przemawiało 
przeciw niemu - był niedotrenowany, mały, bez doświadczenia, 
skazany na pogardę ze względu na przedwczesny awans. A 
teraz, zupełnie przypadkiem, zaprzyjaźnił się z osobą 
najbardziej nieodpowiednią. Wyrzutkiem Armii Salamandry. 
Wszyscy teraz będą go z nią kojarzyć. Dobra robota. Przez 
jedną chwilę, gdy Ender spoglądał na rozbawione, roześmiane 
twarze, wyobraził sobie ciała pokryte sierścią, spiczaste 
zęby gotowe do rozrywania mięsa. Czy jestem tu jedyną ludzką 
istotą? Czy inni to zwierzęta czekające, by mnie pożreć?
   Wtedy przypomniał sobie Alai. Na pewno do każdej armii 
trafiała choć jedna osoba, którą warto było poznać.
   Nagle, choć nikt nie prosił o ciszę, śmiech ucichł i 
zapadło milczenie. Ender odwrócił się do drzwi. Spostrzegł 
chłopca, wysokiego, smagłego i szczupłego, o pięknych 
czarnych oczach i wąskich wargach, sugerujących pewne 
wyrafinowanie. Poszedłbym za kimś tak pięknym, odezwało się 
coś w Enderze. Widziałbym to, co widzą te oczy.
   - Kim jesteś? - spytał spokojnie chłopiec.
   - Ender Wiggin, sir - odparł Ender. - Przeniesiony z 
grupy startowej do Armii Salamandry - wyciągnął kartkę z 
rozkazem.
   Chłopiec wziął papier szybkim, pewnym gestem, nie 
dotykając dłoni Ednera.
   - Ile masz lat, Wiggin?
   - Prawie siedem.
   - Pytałem, ile masz lat - powtórzył nadal spokojnie. - 
Nie, ile  p r a w i e  masz lat.
   - Mam sześć lat, dziewięć miesięcy i dwanaście dni.
   - Od jak dawna ćwiczysz w sali treningowej?
   - Od kilku miesięcy. Bardzo poprawiłem celność.
   - Ćwiczenia w manewrach bitewnych? Uczestniczyłeś kiedyś 
w operacjach plutonu? Brałeś udział w treningu grupowym?
   Ender nigdy o czymś takim nie słyszał. Pokręcił głową.
   Madrid patrzył na niego nieruchomo.
   - Rozumiem. Szybko się przekonasz, że oficerowie 
dowodzący tą szkołą, zwłaszcza major Anderson kierujący 
rozgrywkami, bardzo lubią różne sztuczki. Armia Salamandry 
właśnie zaczyna zyskiwać należny jej szacunek. Wygraliśmy 
dwanaście z dwudziestu ostatnich bitew. Zaskoczyliśmy 
Szczura, Skorpiona i Ogara, i byliśmy gotowi do walki o 
pierwszeństwo w rozgrywkach. Więc naturalnie przysyłają mi 
taki bezużyteczny, niewytrenowany, beznajdziejny egzemplarz 
niedorozwoju jak ty.
   - Nie cieszy się ze spotkania - wtrąciła cicho Petra.
   - Zamknij się, Arkanian - rzucił Madrid. - Do jednej 
próby dołożyli nam teraz drugą. Ale jakiekolwiek przeszkody 
oficerowie rzucą na naszą drogę, wciąż będziemy...
   - Salamandrą! - krzyknęli jednym głosem żołnierze.
   Instynkt kazał Enderowi inaczej spojrzeć na sytuację. To 
był wzorzec, rytuał. Madrid nie próbował go zranić, po 
prostu kontrolował niespodziewany fakt i wykorzystywał go, 
by wzmocnić swój autorytet.
   - Jesteśmy ogniem, który pochłonie ich trzewia i brzuchy, 
serca i głowy, jesteśmy wieloma płomieniami, lecz jednym 
ogniem.
   - Salamandrą! - krzyknęli znowu.
   - Nawet on nie zdoła nas osłabić.
   Przez chwilę Ender pozwolił sobie na cień nadziei.
   - Będę ciężko pracował i szybko się nauczę.
   - Nie pozwoliłem ci mówić - odparł Madrid. - Mam zamiar 
wymienić cię jak najszybciej. Pewnie będę musiał razem z 
tobą oddać kogoś cennego, ale taki mały jesteś gorzej niż 
bezużyteczny. Jesteś dodatkowym zamrożonym żołnierzem w 
każdej bitwie, a w naszej sytuacji każdy zamrożony robi 
różnicę w końcowych wynikach. Nie mam do ciebie pretensji, 
Wiggin, ale jestem pewien, że możesz się szkolić kosztem 
kogoś innego.
   - Czysta serdeczność - mruknęła Petra.
   Madrid podszedł do niej o krok bliżej i grzbietem dłoni 
uderzył w twarz. Trzaśnięcia prawie nie było, gdyż trafił 
tylko końcami paznokci. Pozostawił jednak na policzku cztery 
jaskrawoczerwone ślady, a drobniutkie kropelki krwi 
znaczyły miejsce, gdzie padł cios.
   - Oto twoje instrukcje, Wiggin. Mam nadzieję, że to 
ostatni raz, kiedy muszę z tobą rozmawiać. Będziesz się 
trzymał z daleka podczas ćwiczeń w sali treningowej. Musisz 
tam być, naturalnie, ale nie zostaniesz przydzielony do 
żadnego plutonu i nie będziesz brał udziału w żadnych 
manewrach. Kiedy otrzymamy wezwanie do bitwy, ubierzesz się 
szybko i zameldujesz przy bramie razem z innymi. Nie 
przekroczysz jednak bramy przed upływem pełnych czterech 
minut od początku gry, po czym pozostaniesz przy bramie, nie 
wyciągając i nie używając broni, aż do chwili zakończenia 
walki.
   Ender kiwnął głową. Został więc nikim. Miał nadzieję, że 
wymiana nastąpi szybko.
   Zauważył też, że Petra nawet nie jęknęła z bólu ani nie 
dotknęła policzka, chociaż z jednej ranki popłynął w dół 
wąski strumyczek krwi. Może i była wyrzutkiem, ale ponieważ 
Bonzo Madrid nie zostanie jego przyjacielem, choćby nie wiem 
co, równie dobrze może się zaprzyjaźnić z Petrą.
   Dostał posłanie na dalszym końcu sali. Górne posłanie, 
więc kiedy leżał, nie widział nawet drzwi, zasłanianych 
krzywizną sufitu. Dokoła leżeli inni chłopcy, zmęczeni, 
posępni, najmniej cenieni w armii. Nie mieli Enderowi nic do 
powiedzenia na przywitanie.
   Ender spróbował zakodować dłonią swoją szafkę, ale nic 
się nie stało. Natychmiast zrozumiał, że szafki nie miały 
zabezpieczeń. Spostrzegł kółka do otwierania na wszystkich 
czterech drzwiczkach. Teraz, kiedy trafił do armii, nie 
pozostanie mu już nic osobistego.
   W szafce znalazł mundur. Nie bladozielony uniform 
Startera, ale obrębiony na pomarańczowo, ciemnozielony 
mundur Armii Salamandry. Przymierzył go. Nie pasował zbyt 
dobrze. Pewnie nigdy nie musieli szykować munduru na takiego 
małego chłopca.
   Zaczął go właśnie zdejmować, gdy dostrzegł, że Petra 
zbliża się przejściem między posłaniami. Zsunął się z łóżka 
i stanął wyprostowany.
   - Spokojnie - powiedziała. - Nie jestem oficerem.
   - Jesteś dowódcą plutonu, prawda?
   Ktoś w pobliżu parsknął.
   - Skąd ci to przyszło do głowy, Wiggin?
   - Masz łóżko z przodu.
   - Z przodu, bo jestem najlepszym strzelcem w Armii 
Salamandry i jeszcze dlatego, że Bonzo się boi, żebym nie 
zaczęła rewolucji, jeśli dowódcy plutonów nie będą na mnie 
uważać. Jakbym mogła coś zacząć z kimś takim - wskazała 
ponurych chłopców na sąsiednich posłaniach.
   Co ona wyprawia, chce jeszcze wszystko pogorszyć?
   - Każdy jest lepszy ode mnie - oznajmił Ender próbując 
odseparować siebie od jej wzgardy wobec tych, którzy mieli 
przecież spać koło niego.
   - Jestem dziewczyną - stwierdziła. - A ty jesteś 
zasikanym sześciolatkiem. Mamy ze sobą tyle wspólnego. 
Dlaczego nie zostaniemy przyjaciółmi?
   - Nie będę za ciebie odrabiał lekcji - oświadczył.
   Chwilę trwało, zanim zrozumiała, że żartuje.
   - Ha - powiedziała. - Kiedy wchodzisz do gry, wszystko 
staje się jak w wojsku. Szkoła nie jest tym samym co dla 
was, Starterów. Historia, strategia i taktyka, robale, 
matematyka i gwiazdy, wszystko, co może ci się przydać jako 
pilotowi albo dowódcy. Sam zobaczysz.
   - Więc jesteś moim przyjacielem. Dostanę jakąś nagrodę? - 
spytał Ender. Naśladował jej niedbały sposób mówienia, jak 
gdyby nic jej nie obchodziło.
   - Bonzo nie pozwoli ci ćwiczyć. Każe ci zabierać do sali 
treningowej komputer i uczyć się. Na swój sposób ma rację - 
nie chce, żeby zupełnie niewytrenowany żołnierz zaczął 
pieprzyć jego precyzyjne manewry - przeszła na girię, slang 
imitujący pidgin English dla niewykształconych. - Bonzo 
precyzyjny. Dokładny. Sika na ścianę i nigdy się nie 
ochlapie.
   Ender uśmiechnął się.
   - Sala treningowa jest otwarta bez przerwy. Jeśli 
zechcesz, wezmę cię tam w wolnym czasie i pokażę parę 
rzeczy. Nie jestem świetnym żołnierzem, ale całkiem dobrym i 
na pewno wiem więcej od ciebie.
   - Jeśli masz ochotę - zgodził się Ender.
   - Zaczynamy jutro rano po śniadaniu.
   - A jeśli ktoś będzie w sali? W mojej grupie zawsze 
szliśmy tam zaraz po posiłku.
   - Nie ma sprawy. Tak naprawdę to jest dziewięć sal 
treningowych.
   - Nigdy o nich nie słyszałem.
   - Wszystkie mają to samo wejście. Cały środek szkoły, oś 
koła, to sale treningowe. Nie wirują ze stacją. W ten sposób 
załatwiają tam nullo, nieważkość - one się nie ruszają. Nie 
ma obrotu, nie ma dołu. Ale można je tak ustawić, że któraś 
znajdzie się naprzeciw wejścia, z którego wszyscy 
korzystamy. Wchodzisz i przesuwają całość, tak że kolejna 
sala ustawia się na pozycji.
   - Acha.
   - Jak mówiłam, zaraz po śniadaniu.
   - Dobra.
   Odwróciła się.
   - Petra - zawołał.
   Spojrzała na niego.
   - Dzięki.
   Nie odpowiedziała, tylko bez słowa odeszła na swój koniec 
sali.
   Ender wspiął się z powrotem na posłanie i ściągnął 
mundur. Potem leżał nagi na kocu, bawił się nowym komputerem 
i próbował sprawdzić, czy zrobili coś z jego kodami dostępu. 
Na pewno skasowali system zabezpieczenia. Tutaj nie mógł 
posiadać niczego, nawet własnego komputera.
   Światła trochę przygasły. Zbliżała się pora snu. Ender 
nie wiedział, z której łazienki może korzystać.
   - Za drzwiami skręć w lewo - poinformował go chłopiec z 
sąsiednego posłania. - Mamy wspólną toaletę ze Szczurem, 
Kondorem i Wiewiórką.
   Ender podziękował i ruszył do wyjścia.
   - Hej! - krzyknął chłopiec. - Nie możesz tak iść. Poza tą 
salą zawsze w mundurze.
   - Nawet do toalety?
   - Zwłaszcza. I nie wolno rozmawiać z nikim z innej armii. 
Ani przy jedzeniu, ani w łazience. Czasem ujdzie w sali 
treningowej i, oczywiście, zawsze na rozkaz nauczyciela. Ale 
jeśli Bonzo cię przyłapie, jesteś trupem.
   - Dzięki.
   - I jeszcze, tego, Bonzo się wścieknie, jak będziesz 
latał nago koło Petry.
   - Przecież była goła, kiedy przyszedłem, nie?
   - Ona robi, co chce, ale ty masz być ubrany. Rozkaz 
Bonza.
   To głupie. Petra ciągle wyglądała jak chłopiec, to był 
głupi rozkaz. Ustawiał ją z boku, wyróżniał, rozbijał armię. 
Głupi, głupi. Jak Bonzo mógł zostać dowódcą, jeśli tego nie 
rozumiał? Alai byłby lepszy. Wiedział, jak trzymać grupę 
razem.
   Ja również wiem, jak trzymać grupę razem, pomyślał Ender. 
Może kiedyś też będę dowódcą.
   Właśnie mył ręce w łazience, kiedy ktoś się odezwał:
   - Patrzcie, pakują dzidziusie w mundury Salamandry!
   Nie odpowiedział. Spokojnie wytarł ręce.
   - Spójrzcie! Salamandra dostaje maluchy! Przyjrzyjcie mu 
się! Mógłby mi przejść między nogami i nawet nie dotknąć 
jaj!
   - Bo ich nie masz, Dink, to dlatego - odpowiedział inny 
głos.
   Kiedy Ender wychodził, usłyszał jeszcze kogoś. Ten ktoś 
powiedział:
   - To Wiggin. Wiecie, ten spryciarz od gier.
   Szedł korytarzem i uśmiechał się do siebie. Może i jest 
mały, ale wiedzą, jak się nazywa. Z gier, naturalnie, więc 
nie ma to znaczenia. Ale on im pokaże. Też będzie dobrym 
żołnierzem.  Już niedługo wszyscy będą go znali. Może nie w 
Armii Salamandry, ale wkrótce.
                              *
   Petra czekała w korytarzu prowadzącym do sali 
treningowej.
   - Jeszcze chwilę - rzuciła na powitanie. - Armia Królika 
właśnie weszła i minie kilka minut, zanim przerzucą wejście 
na następną salę.
   Ender usiadł obok niej.
   - W salach treningowych chodzi o coś więcej niż tylko o 
przerzucanie z jednej na drugą - powiedział. - Na przykład, 
skąd się bierze ciążenie w korytarzu przed bramą, tuż zanim 
wejdziemy?
   Petra zamknęła oczy.
   - I jeśli sale treningowe naprawdę wiszą swobodnie, to co 
się dzieje, gdy jedna z nich zostaje podłączona? Czemu nie 
zaczyna wirować razem z korytarzem?
   Ender kiwnął głową.
   - To tajemnice - oznajmiła Petra scenicznym szeptem - w 
które lepiej się nie zagłębiać. Straszna rzecz wydarzyła się 
ostatniemu żołnierzowi, który o to pytał. Znaleziono go 
wiszącego za nogi z sufitu łazienki, z głową wsadzoną w 
muszlę.
   - Więc nie jestem pierwszy, którego to interesuje.
   - Zapamiętaj sobie, malutki - kiedy mówiła "malutki", 
brzmiało to przyjaźnie, nie pogardliwie. - Nigdy nie mówią 
ci więcej, niż muszą. Ale każdy dzieciak z odrobiną mózgu 
wie, że w nauce nastąpiły pewne zmiany od czasów starego 
Mazera Rackhama i jego Zwycięskiej Floty. Najwyraźniej 
potrafimy teraz kontrolować grawitację. Włączać ją i 
wyłączać, zmieniać kierunek, może odbijać... myślałam o 
wielu ciekawych rzeczach, których można by dokonać z bronią 
grawitacyjną albo grawitacyjnym napędem statków. Pomyśl, 
statki mogłyby się poruszać w pobliżu planet. Może odrywać 
wielkie kawały odbijając grawitację planety z powrotem, 
tylko z jednej strony, skupioną w jednym punkcie. Ale nie 
mówią niczego.
   Ender rozumiał więcej, niż powiedziała. Sterowanie 
grawitacją to jedna sprawa; oszukiwanie przez oficerów to 
całkiem inna. Najważniejsza jednak informacja brzmiała: 
wrogami nie są inne armie, tylko dorośli. Nie mówią nam 
prawdy.
   - Chodź, malutki - odezwała się Petra. - Sala ustawiona, 
Petra wyćwiczona, wroga armia rozgromiona - zachichotała. - 
Mówią na mnie: Petra-poetka.
   - Mówią też, że jesteś zwariowana.
   - Lepiej będzie, jeśli im uwierzysz, tyłeczku.
   Miała w torbie dziesięć kul ćwiczebnych. Ender jedną ręką 
chwycił klamrę, a drugą trzymał ją za skafander, by łatwiej 
mogła je rozrzucić, mocno i we wszystkie strony.
   - Puść mnie - poleciła. Odepchnęła się i odpłynęła 
wirując. Potem, kilkoma pewnymi ruchami rąk ustabilizowała 
lot i zaczęła celować uważnie w jedną kulę po drugiej. Kiedy 
trafiała, kula zmieniała kolor z białego na czerwony. Ender 
wiedział, że ta zmiana trwa tylko dwie minuty. Tylko jedna 
kula zbielała na powrót, nim Petra zestrzeliła ostatnią.
   Odbiła się precyzyjnie od ściany i powróciła z dużą 
prędkością do Endera. Złapał ją i przytrzymał, wyhamowując 
odbicie - jedna z pierwszych technik, jakich go nauczono w 
grupie startowej.
   - Dobra jesteś - stwierdził.
   - Najlepsza. A ty się nauczysz, jak to robić.
   Pokazała mu, jak trzeba trzymać rękę wyprostowaną i 
mierzyć z całego ramienia.
   - Coś, z czego większość żołnierzy nie zdaje sobie sprawy 
to fakt, że im dalej jesteś od celu, tym dłużej musisz 
utrzymać promień w granicach mniej więcej 
dwucentymetrowego kółka. To różnica pomiędzy jedną 
dziesiątą sekundy i pół sekundy, ale podczas bitwy to bardzo 
dużo. Żołnierzom wydaje się, że chybili, choć trafili 
dokładnie w cel, tyle że za szybko przesunęli lufę. Dlatego 
nie można używać miotacza jak miecza, ciach-ciach i 
rozcinasz wroga na połowy. Musisz celować.
   Kulochwytem ściągnęła cele z powrotem i wyrzuciła je 
jeszcze raz, powoli, jeden za drugim. Ender strzelał. Nie 
trafił ani razu.
   - Dobrze - pochwaliła go. - Nie masz złych przyzwyczajeń.
   - Dobrych też nie mam - zauważył.
   - Tych się nauczysz ode mnie.
   Pierwszego ranka nie osiągnęli zbyt wiele. Przede 
wszystkim rozmawiali. Jak myśleć podczas celowania. Trzeba 
przeliczać w głowie równocześnie własny ruch i ruch 
nieprzyjaciela. Trzeba trzymać ramię wyprostowane i mierzyć 
całym ciałem, żeby w przypadku zamrożenia ręki można było 
strzelać dalej. Przećwiczyć, kiedy rzeczywiście reaguje 
spust i trzymać go na granicy, żeby nie ciągnąć tak daleko 
przy każdym strzale. Rozluźnić się, nie napinać mięśni, to 
powoduje drżenie ręki.
   To były jedyne ćwiczenia, jakie odbył tego dnia. Podczas 
popołudniowych manewrów armii Bonzo kazał mu przynieść do 
sali komputer, siedzieć w kącie i odrabiać lekcje. Wszyscy 
żołnierze musieli być na miejscu, ale dowódca nie miał 
obowiązku ich wykorzystywać.
   Ender jednak nie odrabiał lekcji. Jeśli nie mógł ćwiczyć 
jak żołnierz, mógł przynajmniej studiować taktykę Bonzo. 
Armia Salamandry dzieliła się na cztery standardowe plutony 
po dziesięciu chłopców w każdym. Niektórzy dowódcy 
zestawiali je tak, by pluton A składał się z najlepszych, a 
pluton D z najgorszych. Bonzo przemieszał je i każdy oddział 
miał lepszych i słabszych żołnierzy.
   Tyle że w plutonie B było tylko dziewięciu chłopców. 
Ender zastanawiał się, kogo przeniesiono, by zrobić dla 
niego miejsce. Szybko się dowiedział - pluton B miał nowego 
dowódcę. Nic dziwnego, że Bonzo był wściekły - utracił 
oficera i zamiast niego dostał Endera.
   Bonzo jeszcze w jednym miał rację. Ender nie był gotowy.
   Cały czas ćwiczeń poświęcono na manewry grupowe. Plutony, 
które nie widziały się nawzajem, trenowały precyzyjne 
wspólne operacje wymagające idealnego zgrania; 
wykorzystywały się nawzajem dla nagłych zmian kierunku lotu 
z zachowaniem szyku. Wszyscy ci żołnierze uważali za 
naturalne umiejętności, których Ender nie posiadał. Zdolność 
do miękkiego lądowania i wytłumienia wstrząsu. Precyzyjny 
lot. Poprawki kursu przy wykorzystaniu zamrożonych 
żołnierzy, fruwających losowo po sali. Obroty, korkociągi, 
uniki. Prześlizgiwanie się po ścianach - bardzo trudny 
manewr, ale niezwykle ważny, gdyż nikt nie mógł wtedy zajść 
z tyłu.
   Lecz nawet wtedy, gdy Ender przekonywał się, jak wiele 
jeszcze nie umie, dostrzegał rzeczy, które mógłby poprawić. 
Te znakomicie przećwiczone manewry były błędem. Pozwalały 
żołnierzom natychmiast wykonywać wydawane głosem rozkazy, 
ale oznaczały równocześnie, że da się przewidzieć ich ruchy. 
Indywidualnym żołnierzom pozostawiono bardzo mało 
inicjatywy. Musieli jedynie wykonywać ustalone z góry plany. 
Nie mieli szansy, by elastycznie reagować na działania 
przeciwnika. Ender studiował formacje Bonza tak, jak robiłby 
to dowódca wrogiej armii, szukając sposobów rozbicia szyku.
   Przy wieczornej grze swobodnej Ender poprosił Petrę, by z 
nim poćwiczyła.
   - Nie - odparła. - Chcę być kiedyś dowódcą, więc muszę 
być w sali gier.
   Powszechnie wierzono, że nauczyciele obserwowali 
rozgrywki i w ten sposób szukali potencjalnych dowódców. 
Ender nie bardzo w to wierzył. Dowódcy plutonów mieli o 
wiele większą szansę pokazania, ile będą warci jako 
komendanci armii niż jakikolwiek gracz wideo.
   Jednak nie spierał się z Petrą. Poranne treningi i tak 
dawały mu wiele. Mimo to musiał przecież ćwiczyć. I nie mógł 
tego robić sam, poza kilkoma najprostszymi sztuczkami. Do 
większości potrzebni byli partnerzy albo nawet całe zespoły. 
Gdyby tak miał przy sobie Alai albo Shena.
   Chwileczkę, a dlaczego nie? Wprawdzie nigdy nie słyszał, 
by żołnierz ćwiczył ze Starterami, ale nic tego nie 
zabraniało. Po prostu nikt tak nie robił. Zbyt wielką 
pogardą otaczano Starterów. No cóż, Endera i tak traktowali 
jak Startera. Potrzebował chłopców, z którymi mógłby 
ćwiczyć, w zamian ucząc ich tego, co podpatrzył u starszych.
   - Patrzcie, wrócił wielki żołnierz! - zawołał Bernard, 
gdy Ender stanął w drzwiach swej dawnej sypialni. Nie było 
go tutaj ledwie jeden dzień, a już to miejsce wydało mu się 
nieznane, a chłopcy z grupy startowej obcy. Niewiele 
brakowało, by się odwrócił i odszedł. Ale był tu Alai, z 
którym przyjaźń była święta. Alai nie był obcym.
   Ender nie starał się ukrywać tego, jak go traktują w 
Armii Salamandry.
   - I mają rację - oświadczył. - Tyle ze mnie pożytku, co 
ze smarknięcia w skafandrze.
   Alai roześmiał się, a inni Starterzy zaczęli zbierać się 
wokół nich. Ender wyłożył swoją propozycję. Gra swobodna, 
codziennie, ciężka praca w sali treningowej pod jego 
kierunkiem.  Nauczą się tego, co robią armie, jak zachowywać 
się w bitwach, które zobaczy Ender; on natomiast zdobędzie 
doświadczenie, potrzebne do rozwinięcia wojskowych 
umiejętności.
   - Przygotujemy się razem.
   Sporo chłopców chciało przyjść.
   - Jasne - przyzwolił Ender. - Jeśli chcecie pracować. Ale 
jeżeli będziecie tylko pierdzieć po kątach, to wynocha. Nie 
mamy czasu do stracenia.
   Nie tracili czasu. Ender niezbyt sprawnie tłumaczył, co 
widział, lecz starał się znaleźć sposób, by powtórzyć 
manewry armii. Nim jednak skończył się okres gry swobodnej, 
nauczyli się kilku rzeczy. Byli zmęczeni, ale zaczynali 
chwytać nowe techniki.
   - Gdzie byłeś? - zapytał Bonzo.
   Ender stał wyprostowany sztywno obok posłania swego 
dowódcy.
   - Ćwiczyłem w sali treningowej.
   - Słyszałem, że było z tobą kilku chłopaków z dawnej 
grupy startowej.
   - Nie mogłem trenować sam.
   - Nie życzę sobie, żeby żołnierze Armii Salamandry 
pokazywali się ze Starterami. Jesteś teraz żołnierzem.
   Ender przyglądał mu się w milczeniu.
   - Słyszałeś, Wiggin?
   - Tak, sir.
   - Żadnych ćwiczeń z tymi małymi pierdzielami.
   - Czy możemy porozmawiać na osobności? - spytał Ender.
   Była to prośba, którą dowódca musiał spełnić. Rozgniewany 
Bonzo wyprowadził Endera na korytarz.
   - Posłuchaj, Wiggin. Nie chcę cię tutaj i próbuję się 
ciebie pozbyć. Nie rób problemów, bo rozsmaruję cię na 
ścianie.
   Dobry dowódca nie musi tak głupio grozić, pomyślał Ender.
   Milczenie Endera irytowało Bonza coraz bardziej.
   - Chciałeś, żebym z tobą wyszedł, więc mów.
   - Sir, słusznie nie włączył mnie pan do żadnego plutonu. 
Nic właściwie nie umiem.
   - Nie musisz mi tłumaczyć, że miałem rację.
   - Ale chcę zostać dobrym żołnierzem. Nie będę się mieszał 
do regulaminowych treningów. Jednak muszę ćwiczyć i będę 
ćwiczył z jedynymi ludźmi, którzy chcą to ze mną robić. 
Czyli z moimi Starterami.
   - Zrobisz, co ci każę, mały sukinsynu.
   - Tak jest, sir. Wykonam każdy rozkaz, który ma pan prawo 
wydać. Ale gra swobodna jest swobodna. Nie można nakładać 
żadnych warunków. Żadnych. Przez nikogo.
   Widział, jak Bonza ogarnia gorąca pasja. To fatalnie. 
Pasja Endera była zimna. Mógł ją wykorzystać. Gorąca pasja 
wykorzystywała Bonza.
   - Sir, muszę myśleć o własnej karierze. Nie chcę 
przeszkadzać w treningach i bitwach, ale kiedyś muszę się 
przecież uczyć. Nie prosiłem, żeby przenieśli mnie do tej 
armii, pan chce mnie wymienić możliwie szybko. Ale nikt 
mnie nie weźmie, póki się czegoś nie nauczę. Proszę mi na to 
pozwolić, a pozbędzie się mnie pan szybciej i dostanie 
żołnierza, który się na coś przyda.
   Bonzo nie był taki głupi, by nie rozpoznać głosu zdrowego 
rozsądku. Mimo to nie uspokoił się od razu.
   - Dopóki jesteś w Armii Salamandry, musisz mnie słuchać.
   - Jeśli spróbuje pan ingerować w moją swobodną grę, 
wymrożę pana.
   Przypuszczalnie nie było to prawdą. Ale było możliwe. Z 
pewnością, gdyby Ender narobił hałasu, ingerencja w grę 
swobodną mogłaby pozbawić Bonza dowództwa. Poza tym 
oficerowie wyraźnie dostrzegli coś w Enderze, skoro 
awansowali go tak szybko. Być może jego wpływy u nauczycieli 
wystarczały, by kogoś wymrozić.
   - Skurwysyn - powiedział Bonzo.
   - To nie moja wina, że wydał pan rozkaz przy wszystkich. 
Ale mogę udać, że wygrał pan tę dyskusję. A jutro może pan 
powiedzieć, że zmienił pan zdanie.
   - Nie potrzebuję twoich rad.
   - Nie chciałbym, żeby chłopcy pomyśleli, że pan przegrał. 
Wtedy nie mógłby pan dowodzić tak skutecznie.
   Bonzo nienawidził go za to, za tę uprzejmość. Mogłoby się 
zdawać, że Ender podarował mu dowództwo. Był wściekły, ale 
nie miał wyboru. Żadnego. Nie przyszło mu do głowy, że to 
jego wina, że niepotrzebnie wydał idiotyczny rozkaz. 
Zrozumiał tylko, że Ender go pokonał, a potem wepchnął mu 
nos w tę porażkę, by okazać swą wielkoduszność.
   - Pewnego dnia dorwę się do twojego tyłka - oświadczył.
   - Zapewne - zgodził się Ender.
   Zabrzmiał brzęczyk gaszenia świateł. Ender wrócił do 
sypialni wyglądając na pokonanego. Pobitego. Wściekłego. 
Chłopcy wyciągnęli z tego oczywiste wnioski.
   A rankiem, gdy Ender wychodził na śniadanie, Bonzo 
zatrzymał go.
   - Zmieniłem zdanie, dupku - powiedział głośno. - Może 
kiedy poćwiczysz ze Starterami, czegoś się jednak nauczysz i 
łatwiej będzie cię wymienić. Wszystko, byleby szybciej się 
ciebie pozbyć.
   - Dziękuję, sir - odparł Ender.
   - Wszystko - powtórzył szeptem Bonzo. - Mam nadzieję, że 
cię wymrożą.
   Ender uśmiechnął się z wdzięcznością i wyszedł. Po 
śniadaniu znowu ćwiczył z Petrą. Po obiedzie obserwował 
manewry Bonza i myślał o sposobach rozbicia jego armii. Przy 
grze swobodnej on sam, Alai i pozostali pracowali do kresu 
sił. Potrafię tego dokonać, myślał w łóżku. Czuł mrowienie w 
mięśniach, które rozluźniały się powoli. Poradzę sobie.
                              *
   Armii Salamandry wyznaczono bitwę cztery dni później. 
Ender ruszył za prawdziwymi żołnierzami, biegnącymi truchtem 
korytarzem prowadzącym do sali treningowej. Na ścianie 
płonęły dwie nitki: zielono-zielono-brązowa Salamandry i 
czarno-biało-czarna Kondora. Kiedy dotarli do miejsca, gdzie 
zwykle była sala, korytarz rozwidlił się. Zielono-zielono-
brązowy szlak skręcił w lewo, czarno-biało-czarny w prawo. 
Za jeszcze jednym zakrętem w prawo armia zatrzymała się 
przed ślepą ścianą.
   Plutony ustawiły się bez słowa. Bonzo wydał instrukcje.
   - A łapie uchwyty i idzie w górę. B na lewo, C na prawo, 
D w dół - odczekał, aż uformują szyk, po czym dodał: - A ty, 
dupku, czekasz cztery minuty, wchodzisz i zatrzymujesz się 
zaraz za bramą. Nie próbuj nawet wyciągać miotacza.
   Ender kiwnął głową. Nagle ściana za plecami Bonza stała 
się przezroczysta. Czyli nie była to ściana, a raczej pole 
siłowe. Sala treningowa też wyglądała inaczej. W powietrzu, 
częściowo zasłaniając widok, wisiały duże, brunatne pudła. 
Więc to były przeszkody, zwane przez żołnierzy gwiazdami. 
Rozrzucono je na pozór zupełnie przypadkowo. Bonzo zdawał 
się nie przejmować ich pozycjami. Najwyraźniej żołnierze 
wiedzieli, jak sobie z nimi radzić.
   Ender jednak szybko zrozumiał, że nie wiedzieli. 
Potrafili wylądować miękko na jednej z nich i wykorzystać ją 
jako osłonę, znali taktykę atakowania ukrytego za gwiazdą 
nieprzyjaciela. Nie mieli jednak pojęcia, k t ó r e  gwiazdy się 
liczą. Cały czas z uporem atakowali te, które można było 
ominąć przesuwając się po ścianach, by zyskać lepszą 
pozycję.
   Drugi dowódca wykorzystywał nieprzygotowanie strategii 
Bonza. Armia Kondora zmuszała Salamandry do ataków, w 
których ponosili ciężkie straty. Coraz mniej pozostawało ich 
niezamrożonych i zdolnych do kolejnego szturmu. Po pięciu, 
może sześciu minutach stało się jasne, że Armia Salamandry 
atakując nie zdoła odnieść zwycięstwa.
   Ender przekroczył bramę i wolno popłynął w dół. Sale 
treningowe, w jakich dotąd ćwiczył, miały drzwi na poziomie 
podłogi. W prawdziwej bitwie jednak umieszczono je w samym 
środku ściany, w równej odległości od podłogi i sufitu.
   Nagle poczuł, że zmienia orientację przestrzenną, jak 
wtedy, na promie. To, co było dołem, stało się górą, a potem 
bokiem. W nullo nie było powodów, by trzymać się kierunków 
korytarza. Patrząc na idealnie kwadratową bramę nie potrafił 
rozstrzygnąć, gdzie była góra. Zresztą, przestało to mieć 
znaczenie. Ender odkrył bowiem orientację, która miała sens. 
Nieprzyjacielska brama była na dole. Celem gry było spaść ku 
wrogiej bazie.
   Kilkoma ruchami ramion Ender ustawił się zgodnie z nowymi 
kierunkami. Zamiast wisieć w przestrzeni wystawiając na 
strzały przeciwników całe ciało, skierował ku nim same nogi. 
Stał się o wiele trudniejszym celem.
   Ktoś go zauważył - płynął przecież wolno w otwartej 
przestrzeni. Instynktownie zgiął nogi. Wtedy właśnie został 
trafiony i nogawki skafandra zastygły. Ramiona nadal miał 
wolne, gdyż bez bezpośredniego trafienia w korpus zamarzały 
jedynie te części ciała, w które trafiał promień. Ender 
pomyślał, że gdyby nie jego pozycja, trafiliby go właśnie w 
korpus. Byłby unieruchomiony.
   Ponieważ Bonzo zakazał mu wyciągać broń, płynął nadal nie 
poruszając rękami ani głową, jak gdyby także były zamrożone. 
Nieprzyjaciel zignorował go, poświęcając uwagę tym, którzy 
strzelali. To była ciężka walka. Nieliczni sprawni jeszcze 
żołnierze Armii Salamandry stawiali zaciekły opór. Bitwa 
zmieniła się w serię strzeleckich pojedynków. Dyscyplina 
wprowadzona przez Bonza wykazała swoją wartość, gdyż prawie 
każdy zamrażany żołnierz zabierał z sobą przynajmniej 
jednego z wrogów. Nikt nie wpadł w panikę, nikt nie uciekał. 
Wszyscy zachowali spokój i mierzyli starannie.
   Petra była szczególnie groźna. Armia Kondora dostrzegła 
to i z wielkim wysiłkiem starała się ją zamrozić. Najpierw 
trafili ją w rękę, w której trzymała miotacz. Potok 
przekleństw urwał się dopiero wtedy, gdy zamrozili ją 
zupełnie i zastygający hełm umieruchomił szczękę. Po kilku 
minutach bitwa była skończona. Armia Salamandry nie stawiała 
już oporu.
   Ender zauważył z satysfakcją, że Kondorowi pozostała 
jedynie minimalna siła - pięciu żołnierzy niezbędnych, by 
otworzyć bramę do zwycięstwa. Czterech dotknęło hełmami 
podświetlonych punktów w rogach bramy Salamandry, a piąty 
przeszedł przez pole siłowe. To był koniec gry. Światła 
rozbłysły z pełną jasnością i Anderson wszedł drzwiami dla 
nauczycieli.
   Mogłem strzelać, pomyślał Ender. Kiedy przeciwnik zbliżał 
się do bramy, mogłem wyciągnąć miotacz i zamrozić chociaż 
jednego. Gra skończyłaby się remisem. Bez czterech ludzi w 
czterech rogach i piątego, który by przeszedł przez pole, 
Kondor nie mógłby wygrać. Bonzo, ty ośle, mogłem ocalić cię 
przed klęską. Może nawet zmienić ją w zwycięstwo, bo tamci 
się nie kryli, a z początku by nie wiedzieli, kto do nich 
strzela. Jestem dość dobry, żeby sobie poradzić.
   Ale rozkaz to rozkaz, a Ender obiecał być posłusznym. 
Satysfakcji przysporzył mu jeszcze fakt, że w oficjalnych 
wynikach Armii Salamandry nie podano spodziewanych 
czterdziestu jeden unieruchomionych lub wyeliminowanych, ale 
czterdziestu wyeliminowanych i jednego trafionego. Bonzo 
nie mógł tego pojąć, póki nie sprawdził u Andersona i nie 
zrozumiał, o kogo chodzi. Tylko trafiony, Bonzo, myślał 
Ender. Ciągle mogłem strzelać.
   Spodziewał się, że Bonzo przyjdzie do niego i powie, że 
następnym razem w takiej sytuacji może strzelać. Lecz Bonzo 
odezwał się dopiero następnego dnia po śniadaniu. 
Naturalnie, sam jadł w mesie dowódców, ale Ender był pewien, 
że dziwny wynik spowoduje tam takie samo zaciekawienie jak w 
jadalni żołnierzy. W każdej grze, która nie kończyła się 
remisem, wszyscy żołnierze przegrywającej armii byli albo 
wyeliminowani - całkowicie zamrożeni - albo umieruchomieni, 
co znaczy, że niektóre części ich ciała pozostały swobodne, 
ale nie byli w stanie strzelać ani zadawać strat 
przeciwnikom. Salamandra była jedyną armią, która przegrała 
mając człowieka w kategorii Trafiony i Aktywny.
   Ender nie próbował niczego wyjaśniać, lecz inni żołnierze 
Armii Salamandry wytłumaczyli wszystkim, co się stało. I 
kiedy jeden z chłopców spytał go, czemu nie złamał rozkazu i 
nie strzelił, Ender odparł spokojnie:
   - Wykonuję rozkazy.
   Po śniadaniu odszukał go Bonzo.
   - Rozkaz jest nadal w mocy - oznajmił. - Nie zapominaj o 
tym.
   Zapłacisz za to, durniu. Może nie jestem dobrym 
żołnierzem, ale mogę pomóc i nie wiem, czemu mi nie 
pozwalasz.
   Ender nic nie odpowiedział.
   Interesującym efektem ubocznym owej bitwy było to, że 
Ender pojawił się na pierwszym miejscu tabeli skuteczności. 
Nie strzelił ani razu, miał więc doskonały rezultat - ani 
jednego pudła. Nie został wyeliminowany ani 
unieszkodliwiony, więc tu także osiągnął rewelacyjny wynik. 
Nikt nawet się do niego nie zbliżył. Wielu chłopców śmiało 
się z tego, inni byli wściekli, ale Ender został liderem na 
wysoko cenionej tabeli skuteczności.
   Nadal siedział w kącie podczas ćwiczeń armii i pracował 
ciężko podczas własnych, rano z Petrą i z dawnymi 
przyjaciółmi wieczorem. Przychodziło coraz więcej Starterów, 
nie dla kawału, ale dlatego, że widzieli rezultaty - byli 
coraz lepsi. Ender i Alai wyprzedzali ich jednak stale. Po 
części dlatego, że Alai stale wypróbowywał swoje nowe 
pomysły, zmuszając Endera do obmyślania nowych taktyk, by 
sobie z nimi poradzić. Częściowo zaś dlatego, że wciąż 
popełniali głupie błędy, prowadzące do manewrów, jakich 
żaden szanujący się, dobrze wyszkolony żołnierz by nie 
próbował. Wiele z tych pomysłów okazało się bezużytecznych, 
ale zawsze było ciekawie, zawsze podniecająco i 
wystarczająco dużo tych prób kończyło się sukcesem, by 
wiedzieli, że ćwiczenia im pomagają. Wieczór był najlepszą 
porą dnia.
   Następne dwie bitwy skończyły się łatwym zwycięstwem 
Armii Salamandry; Ender wszedł na salę po pięciu minutach i 
przegrany już przeciwnik nawet do niego nie strzelał. Zaczął 
zdawać sobie sprawę, że Armia Kondora, która ich przedtem 
pokonała, była nadzwyczaj dobra. Salamandra, mimo 
niedociągnięć Bonza w strategii, była jednym z lepszych 
zespołów, zażarcie walczącym o czwarte miejsce z Armią 
Szczura.
   Ender skończył siedem lat. W Szkole Bojowej nie zwracano 
uwagi na kalendarz, ale odkrył, jak wyświetlić na ekranie 
komputera aktualną datę. Wtedy zauważył, że ma urodziny. 
Szkoła także to dostrzegła; zmierzyli go dokładnie, po czym 
wydali nowy mundur Salamandry i nowy skafander do sali 
treningowej. Wrócił do koszar w nowym ubraniu. Zdawało się 
obce i luźne, jak gdyby nagle własna skóra przestała na 
niego pasować.
   Miał ochotę zatrzymać się przy posłaniu Petry i 
opowiedzieć o domu, o tym, jak obchodził urodziny, 
powiedzieć, że to właśnie dzisiaj, żeby mogła mu życzyć 
czegoś w rodzaju wszystkiego najlepszego. Ale tu nikt nie 
mówił o urodzinach. To dziecinne. Tak postępują planetarki. 
Torty i głupie tradycje. Na szóste urodziny Valentine sama 
upiekła mu ciasto. Nie wyrosło i to było okropne. Nikt już 
nie umiał gotować; to było jedno z szaleństw Valentine. 
Potem wszyscy się z niej nabijali, ale Ender zachował 
kawałek tego ciasta w swojej szafce. Potem wyjęli mu czujnik 
i odjechał, a kupka żółtego, tłustego proszku może ciągle 
jeszcze tam leży. Nikt wśród żołnierzy nie mówił o domu; 
żadnych wspomnień sprzed Szkoły Bojowej. Nikt nie dostawał 
listów i nikt ich nie pisał. Wszyscy udawali, że się tym nie 
przejmują.
   Ale ja się przejmuję, pomyślał Ender. Jestem tu tylko 
dlatego, żeby jakiś robal nie strzelił Valentine w oko, nie 
rozwalił jej głowy jak tym żołnierzom pokazywanym na wideo 
z pierwszych bitew. Aby nie trafił promieniem tak gorącym, 
że mózg rozsadza czaszkę i rozlewa się niby rosnące ciasto 
tak, jak się to zdarza w moich najgorszych koszmarach, kiedy 
budzę się drżący, ale cichy. Muszę być cicho, bo usłyszą, 
że tęsknię za rodziną, że chcę do domu.
   Rankiem poczuł się lepiej. Dom stał się tylko tępym bólem 
gdzieś w głębi umysłu. Zmęczeniem w oczach. Tego ranka Bonzo 
przyszedł, kiedy się ubierali.
   - Skafandry! - krzyknął.
   To oznaczało bitwę. Czwartą grę Endera.
   Przeciwnikiem była Armia Leoparda. Nie powinna sprawiać 
kłopotów. Była nowa i jak dotąd mieściła się w ostatniej 
ćwiartce tabeli. Zorganizowano ją zaledwie sześć miesięcy 
temu, z Polem Slattery jako dowódcą.
   Ender włożył swój nowy skafander i stanął w szeregu; 
Bonzo wyciągnął go szorstko i ustawił na końcu. Nie musiałeś 
tego robić, powiedział bezgłośnie Ender. Mogłeś mi pozwolić 
zostać.
   Przyglądał się z korytarza. Pol Slattery był młody, ale 
bystry i miał ciekawe pomysły. Jego żołnierze byli w ciągłym 
ruchu, przeskakiwali od gwiazdy do gwiazdy, przesuwali się 
po ścianach, by znaleźć się z tyłu i ponad nieruchawymi 
Salamandrami. Ender uśmiechnął się. Bonzo był zupełnie 
bezradny, tak samo jak jego ludzie. Zdawało się, że Armia 
Leoparda wszędzie ma swoich żołnierzy. Mimo to bitwa nie 
była tak jednostronna, jak mogłoby się wydawać. Ender 
zauważył, że Leopard traci wielu ludzi - brawurowa taktyka 
sprawiała, że za bardzo się odsłaniali. Liczyło się jednak 
to, że Salamandra  c z u ł a  się pobita. Całkowicie oddała 
inicjatywę. Choć siły pozostały mniej więcej równe, 
żołnierze skupili się niby ostatni ocaleli z masakry, jakby 
mieli nadzieję, że wróg przeoczy ich w stosach ofiar.
   Ender prześliznął się przez wrota, ustawił tak, by brama 
przeciwnika była w dole i popłynął wolno do rogu, gdzie nikt 
nie powinien go zauważyć. Strzelił nawet we własne nogi, by 
znieruchomiały podkurczone i dawały lepszą osłonę. Dla 
przypadkowego obserwatora musiał wyglądać jak jeszcze jeden 
zamrożony żołnierz, sunący bezradnie po sali.
   Gdy Armia Salamandry czekała w upokorzeniu na 
zniszczenie, Armia Leoparda uprzejmie ją niszczyła. 
Pozostało im dziewięciu chłopców, gdy Salamandry przestały 
strzelać. Sformowali szyk i ruszyli w stronę bramy.
   Ender wymierzył starannie z wyprostowanej ręki, tak jak 
uczyła go Petra. Zanim ktokolwiek pojął, co się dzieje, 
zdążył zamrozić trzech żołnierzy, którzy mieli właśnie 
dotknąć hełmami oświetlonych rogów bramy. Potem inni 
dostrzegli go i zaczęli strzelać, ale z początku trafiali 
tylko w unieruchomione wcześniej nogi. Miał więc dość czasu, 
by trafić jeszcze pozostałą przy drzwiach dwójkę. Leopardom 
pozostało jedynie czterech sprawnych żołnierzy, gdy wreszcie 
trafili Endera w ramię i unieszkodliwili. Gra skończyła się 
remisem, a on nie dostał trafienia w korpus.
   Pol Slattery wściekał się, ale rozgrywka była uczciwa. 
Cała Armia Leoparda uznała, że na tym właśnie polegała 
strategia Bonza - by zostawić jednego człowieka w odwodzie, 
na ostatnią chwilę. Nie przyszło im do głowy, że mały Ender 
otworzył ogień wbrew rozkazom. Ale Armia Salamandry 
wiedziała. Bonzo wiedział. W jego spojrzeniach Ender 
dostrzegał nienawiść za tę pomoc i ocalenie przed zupełną 
klęską. Nie obchodzi mnie to, mówił sobie Ender. Łatwiej 
będzie mnie wymienić, a tymczasem nie spadniecie za nisko w 
tabeli. Tylko mnie wymień. Nauczyłem się już wszystkiego, 
czego mogłem się tutaj nauczyć. Przegrywać w niezłym stylu, 
Bonzo, tylko tyle potrafisz.
   A czego właściwie się nauczył? Ender przygotowywał 
posłanie i powtarzał w pamięci. Brama przeciwnika jest na 
dole. Nogi w walce mogą służyć za tarczę. Niewielka siła 
trzymana w odwodzie może okazać się decydująca. I jeszcze: 
żołnierze potrafią czasem podejmować decyzje rozsądniejsze 
od rozkazów, jakie im wydano.
   Nagi, miał właśnie się położyć, gdy podszedł do niego 
Bonzo. Minę miał ponurą i zaciętą. Widziałem Petera w takim 
nastroju, pomyślał Ender. Milczącego, jakby szykował 
morderstwo. Ale Bonzo nie był Peterem. Bonzo miał w sobie 
więcej lęku.
   - Wiggin, udało mi się ciebie wymienić. W końcu 
przekonałem Armię Szczura, że twoja niesamowita pozycja w 
tabeli skuteczności to coś więcej niż przypadek. Jutro się 
przenosisz.
   - Dziękuję, sir.
   Może w jego głosie zbyt wyraźnie brzmiała wdzięczność. 
Bonzo odwrócił się nagle i silnym ciosem otwartą dłonią 
trafił go w twarz. Ender zatoczył się w bok, na swoje łóżko. 
Niewiele brakowało, by upadł. Bonzo poprawił pięścią w 
żołądek. Ender osunął się na kolana.
   - Złamałeś moje rozkazy - powiedział Bonzo głośno, by 
wszyscy słyszeli. - Dobry żołnierz zawsze wykonuje rozkazy.
   Nawet jęcząc cicho z bólu, Ender nie mógł powstrzymać 
uczucia mściwej satysfakcji słysząc pomruki chłopców. Jesteś 
głupi, Bonzo. Nie wzmacniasz dyscypliny, ty ją niszczysz. 
Oni wiedzą, że zmieniłem porażkę w remis. A teraz widzą, jak 
mi za to dziękujesz. Zrobiłeś z siebie durnia przy 
wszystkich. Co jest teraz warta twoja dyscyplina?
   Następnego dnia Ender powiedział Petrze, że dla jej 
własnego dobra powinni skończyć poranne ćwiczenia 
strzeleckie. Bonzo niechętnie przyjmie coś, co można uznać za 
wyzwanie dla niego, więc powinna raczej trzymać się od 
Endera z daleka. Zrozumiała doskonale.
   - Zresztą - dodała - lepszym strzelcem i tak już nie 
będziesz.
   Zostawił swój skafander i komputer w szafce. Musiał nosić 
mundur Salamandry, dopóki nie dostanie z zaopatrzenia 
nowego, brunatno-czarnego stroju Szczura. Nie przyniósł 
tutaj niczego i niczego nie zabierał. Nic nie miał. 
Wszystko, co posiadało jakąś wartość, znajdowało się w 
szkolnym komputerze albo w jego własnej głowie i rękach.
   Skorzystał z publicznego terminala w sali gier, by zapisać się na kurs walki wręcz w warunkach ziemskiej 
grawitacji, godzinę dziennie zaraz po śniadaniu. Nie 
planował zemsty na Bonzo. Postanowił jednak, że już nikomu 
nigdy nie uda się go uderzyć.

Rozdział 8
Szczur

   - Pułkowniku Graff, do tej pory walki były uczciwe. Albo 
losowy rozkład gwiazd, albo symetryczny.
   - Uczciwość to piękna cecha, majorze Anderson. Ale nie ma 
nic wspólnego z wojną.
   - Rozgrywki stracą sens. Tabele przestaną cokolwiek 
wskazywać.
   - Szkoda.
   - To potrwa miesiące. Lata, by zaprojektować nowe sale 
treningowe i przeprowadzić symulacje.
   - Dlatego proszę pana teraz. Żeby pan zaczął. Żeby był 
pan twórczy. Proszę uwzględnić wszystkie oszukańcze, 
nieuczciwe, niesprawiedliwe układy gwiazd, jakie przyjdą 
panu do głowy. I wszystkie sposoby ominięcia reguł. Późne 
zawiadomienia. Nierówne siły. Potem przeprowadzi pan 
symulacje i stwierdzi, które są najtrudniejsze, które 
najprostsze. Potrzebujemy rozsądnego postępu. Chcemy 
przecież, by dał sobie radę.
   - Kiedy chce pan go zrobić dowódcą? Gdy skończy osiem 
lat?
   - Naturalnie, że nie. Nie dobrałem mu jeszcze armii.
   - Więc w tym też pan oszukuje?
   - Zbyt się pan zaangażował w tę grę, Anderson. Zapomina 
pan, że to tylko ćwiczenia.
   - To także status, osobowość, nazwisko, cel; wszystko, co 
czyni te dzieciaki tym, czym są, bierze się z gry. Kiedy się 
okaże, że można nią manipulować, naginać, oszukiwać, szkoła 
utraci skuteczność nauczania. Nie przesadzam.
   - Wiem.
   - Dlatego mam nadzieję, że Ender jest tym, kogo szukamy, 
w przeciwnym wypadku na długi czas zniweczy pan efektywność 
naszego systemu.
   - Jeśli Ender nim nie jest, jeśli szczyt jego zdolności 
militarnych nie pokryje się z momentem przylotu naszych flot 
na planetę robali, nie będzie to miało większego znaczenia, 
czym są lub nie są nasze metody szkolenia.
   - Wybaczy mi pan, pułkowniku, lecz sądzę, że powinienem 
złożyć raport na temat pańskich poleceń i przedstawić moją 
opinię o nich Strategosowi i Hegemonowi.
   - Czemu nie do naszego kochanego Polemarchy?
   - Wszyscy wiedzą, że ma go pan w kieszeni.
   - Cóż za wrogość, majorze Anderson. A ja sądziłem, że 
jesteśmy przyjaciółmi.
   - Jesteśmy. I uważam, że może pan mieć rację co do 
Endera. Po prostu nie wierzę, że pan i tylko pan ma 
rozstrzygać o losach świata.
   - Osobiście nie uważam, że mam prawo decydować nawet o 
losie Endera Wiggina.
   - Więc nie ma pan nic przeciw temu, żebym ich powiadomił?
   - Oczywiście, że mam, ty marudny ośle. O tej sprawie 
powinni decydować ludzie, którzy wiedzą co robią, a nie ci 
zastrachani politycy, którzy dostali się na urząd tylko 
dlatego, że przypadkiem mają wpływy w kraju, z którego 
pochodzą.
   - Ale rozumie pan, czemu to robię?
   - Bo jesteś krótkowzrocznym biurokratycznym sukinsynem i 
chcesz się zabezpieczyć, gdyby coś źle poszło. Jeśli się nie 
uda, wszyscy będziemy mięsem dla robali. Więc zaufaj mi 
teraz, Anderson, i nie sprowadzaj na głowę całej cholernej 
Hegemonii. To, co robię, jest dostatecznie trudne i bez 
nich.
   - Czuje się pan oszukany? Wszyscy grają przeciwko panu? 
Pan może to robić Enderowi, ale sam tego nie wytrzymuje, 
tak?
   - Ender Wiggin jest dziesięć razy sprytniejszy i 
silniejszy ode mnie. To, co mu robię, pozwoli jego 
geniuszowi na pełny rozwój. Gdybym sam miał przez to 
przejść załamałbym się. Majorze Anderson, wiem, że niszczę 
grę i wiem, że kocha ją pan bardziej niż którykolwiek z tych 
chłopców. Może mnie pan nienawidzić, ale niech mnie pan nie 
powstrzymuje.
   - Zastrzegam sobie prawo powiadomienia Hegemonii i 
Strategoi, kiedy uznam to za stosowne. Ale na razie... może 
pan robić, co zechce.
   - Jestem bardzo zobowiązany.

   - Ender Wiggin, mały pierdziel, który prowadzi w 
tabeli... cóż za radość powitać cię wśród nas - dowódca 
Armii Szczura leżał wyciągnięty na dolnym posłaniu, mając na 
sobie tylko swój komputer. - Jak można przegrać mając 
ciebie?
   Kilku chłopców roześmiało się.
   Nie mogły istnieć armie mniej do siebie podobne niż 
Salamandra i Szczur. Tu sala była w nieładzie, panował gwar 
i zamieszanie. Po mieszkaniu z Bonzo Ender sądził, że brak 
dyscypliny sprawi mu ulgę. Stwierdził jednak, że 
podświadomie oczekuje spokoju i porządku, a bałagan budzi 
jego niechęć.
   - Sobie radzimy, Enderze Blagierze. Jestem Ross de Nos, 
Żydek nadzwyczajny, a ty jesteś nikim, tylko pieprzonym, 
dupkowatym gojem. Nie zapominaj o tym.
   Odkąd utworzono MF, Strategosem sił wojskowych zawsze był 
Żyd. Istniał przesąd mówiący, że żydowscy generałowie nie 
przegrywają wojen. Ta teoria sprawdzała się, jak dotąd, 
niezawodnie. W związku z nią każdy Żyd w Szkole Bojowej 
marzył o zostaniu Strategosem i od samego początku zyskiwał 
spory prestiż. Wzbudzało to liczne pretensje. Armię Szczura 
nazywano często Grupą Ciosową, na wpół z podziwem, na wpół 
z ironią porównując ją do Grupy Uderzeniowej Mazera 
Rackhama. Wielu ludzi przypominało chętnie, że podczas 
Drugiej Inwazji, chociaż amerykański Żyd jako prezydent był 
Hegemonem sprzymierzenia, izraelski Żyd Strategosem 
głównodowdzącym obrony MF, a rosyjski Żyd Polemarchą floty, 
to jednak Grupa Uderzeniowa Mazera Rackhama, prawie 
nieznanego, dwudziestokrotnie stawianego przed sądem 
wojennym Nowozelandczyka, mającego w żyłach krew Maorysów 
przełamała i ostatecznie zniszczyła flotę robali w akcji nad 
Saturnem.
   Jeśli właśnie Mazer Rackham potrafił ocalić świat, 
mówiono, to nie ma większego znaczenia, czy ktoś jest Żydem, 
czy nie.
   Ale miało znaczenie, o czym Ross Nos świetnie wiedział. 
Kpił sam z siebie uprzedzając drwiące komentarze antysemitów 
- a prawie każdy, kogo pokonał w bitwie, przynajmniej na 
pewien czas stawał się żydożercą - ale jednocześnie 
pilnował, by wszyscy wiedzieli, z kim mają do czynienia. 
Jego armia zajmowała drugie miejsce i walczyła o pierwsze.
   - Wziąłem cię, goju, bo nie chcę, żeby mówili, że 
wygrywam, bo mam najlepszych żołnierzy. Chcę im pokazać, że 
mogę wygrać nawet z takim żołnierskim wypierdkiem jak ty. 
Mamy tu tylko trzy zasady. Robić, co mówię i nie sikać do 
łóżka.
   Ender kiwnął głową. Wiedział, że Ross czeka na jego 
pytanie o trzecią zasadę. Zadał je więc.
   - To  b y ł y  trzy zasady. Nie jesteśmy tu za dobrzy z 
matematyki.
   Przekaz był jasny: zwycięstwo jest ważniejsze niż 
wszystko inne.
   - Twoje sesje treningowe z tymi małymi, głupkowatymi 
Starterami są skończone, Wiggin. Koniec. Jesteś teraz w 
armii z dużymi chłopcami. Będziesz w plutonie Dinka Meekera. 
Od tej chwili, jeśli chodzi o ciebie, Dink Meeker jest 
Bogiem.
   - A kim ty jesteś?
   - Jestem oficerem personalnym, który wynajął Boga - Ross 
wyszczerzył zęby. - I masz zakaz używania komputera, dopóki 
nie zamrozisz dwóch wrogich żołnierzy w jednej bitwie. Ten 
rozkaz to samoobrona. Słyszałem, że jesteś genialnym 
programistą. Nie chcę, żebyś coś pieprzył na mojej maszynie.
   Wszyscy ryknęli śmiechem. Dopiero po chwili Ender 
zrozumiał dlaczego. Ross zaprogramował komputer, by ten 
wyświetlał i poruszał powiększonym obrazem męskich 
genitaliów, kołyszącym się tam i z powrotem, gdy zasłaniał 
pulpitem okolice poniżej pasa. Oto dowódca, któremu sprzedał 
mnie Bonzo, pomyślał Ender. Jak ktoś, kto w ten sposób 
spędza czas, potrafi wygrywać bitwy?
   Znalazł Dinka Meekera w sali gier. Nie grał, po prostu 
siedział i obserwował.
   - Pokazali mi ciebie - powiedział. - Jestem Ender Wiggin.
   - Wiem - odparł Meeker.
   - Jestem w twoim plutonie.
   - Wiem - powtórzył.
   - Mam mało doświadczenia.
   Dink przyjrzał mu się uważnie.
   - Posłuchaj, Wiggin, wiem to wszystko. Jak myślisz, czemu 
prosiłem Rossa, żeby cię do mnie przydzielił?
   Więc nie został odrzucony, został wybrany, ktoś o niego 
prosił. Meeker go chciał.
   - Czemu? - spytał Ender.
   - Przyglądałem się twoim ćwiczeniom ze Starterami. Moim 
zdaniem rokujesz pewne nadzieje. Bonzo jest głupi, a ja 
chciałem, żebyś odebrał lepsze przeszkolenie, niż może ci 
dać Petra. Ona umie tylko strzelać.
   - Musiałem się tego nauczyć.
   - Ale ciągle się ruszasz, jakbyś się bał, że nasikasz w 
portki.
   - Więc mnie naucz.
   - Więc się ucz.
   - Nie mam zamiaru rezygnować z ćwiczeń w czasie wolnym.
   - Nie chcę, żebyś rezygnował.
   - Ross Nos chce.
   - Ross Nos nie może ci zabronić. Tak samo jak nie może 
zabronić używania komputera.
   - Myślałem, że dowódcy mogą rozkazać wszystko.
   - Mogą rozkazać, żeby księżyc zrobił się niebieski, ale 
nic się nie stanie. Posłuchaj, Ender, dowódcy mają tyle 
władzy, ile im jej dasz. Im bardziej jesteś posłuszny, tym 
bardziej tobą rządzą.
   - A co ich powstrzyma, żeby mi nie dołożyć? - wspomniał 
cios Bonzo.
   - Zdawało mi się, że po to właśnie chodzisz na kurs walki 
wręcz.
   - Naprawdę mnie obserwowałeś?
   Dink nie odpowiedział.
   - Nie chcę, żeby Ross był na mnie wściekły. Chcę brać 
udział w walce, mam dość siedzenia w kącie.
   - Twoje wyniki się pogorszą.
   Tym razem Ender nie odpowiedział.
   - Słuchaj, Ender, dopóki jesteś w moim plutonie, bierzesz 
udział w walce.
   Wkrótce Ender przekonał się dlaczego. Dink szkolił swój 
pluton z dyscypliną i wigorem, ale zupełnie niezależnie od 
pozostałej części Armii Szczura. Nigdy nie konsultował się z 
Rossem i bardzo rzadko cała armia ćwiczyła wspólne manewry. 
Wyglądało to tak, jakby Ross dowodził jedną armią, a Dink 
drugą, o wiele mniejszą, która przypadkiem znalazła się w 
sali treningowej w tym samym czasie.
   Dink rozpoczął pierwsze ćwiczenia prosząc Endera, by 
zademonstrował swoją pozycję w ataku stopami naprzód. Inni 
chłopcy nie byli zachwyceni.
   - Jak możemy nacierać leżąc na plecach? - pytali.
   Ku zdziwieniu Endera Dink nie poprawił ich, nie 
powiedział, żeby nie atakowali na plecach, tylko spadali na 
nich. Widział, co robi Ender, ale nie rozumiał orientacji, 
jaka z tego wynikała. Chłopiec szybko pojął, że wprawdzie 
Dink był bardzo, bardzo dobry, lecz upór w trzymaniu się
kierunku ciążenia korytarza ograniczał jego sposób myślenia. 
Nie potrafił sobie wyobrazić nieprzyjacielskiej bramy jako 
leżącej na dole.
   Ćwiczyli atak na wrogą gwiazdę. Zanim zaczęli stosować 
metodę Endera, zawsze nacierali wyprostowani, wystawiając na 
cel całe ciała. Nawet teraz, gdy docierali do gwiazdy, 
atakowali z jednego tylko kierunku. "Górą!" krzyczał Dink i 
górą nacierali. Trzeba przyznać, że potem powtarzał 
ćwiczenie wołając: "Jeszcze raz, głową w dół!", ale ponieważ 
stale orientowali się według nie istniejącej grawitacji, 
przechodząc dołem chłopcy poruszali się niezgrabnie, jakby 
mieli zawroty głowy.
   Nienawidzili ataku stopami w przód. Dink upierał się, by 
go stosowali. W efekcie znienawidzili Endera.
   - Czy musimy uczyć się walczyć od Startera? - spytał 
jeden z nich upewniwszy się, że Ender usłyszy.
   - Tak - odparł Dink. Pracowali dalej.
   W końcu się przekonali. W treningowych potyczkach zaczęli 
pojmować, o ile trudniej jest trafić przeciwnika atakującego 
stopami do przodu. A kiedy pojęli, ćwiczyli chętniej.
   Tego wieczoru Ender po raz pierwszy przyszedł na 
ćwiczenia Starterów po całym dniu pracy. Był zmęczony.
   - Jesteś teraz w prawdziwej armii - powitał go Alai. - 
Nie musisz już z nami trenować.
   - Od ciebie uczę się tego, czego nikt nie umie - odparł 
Ender.
   - Dink Meeker jest najlepszy. Słyszałem, że jesteś w jego 
plutonie.
   - No to do roboty. Pokażę wam, czego się dzisiaj od niego 
nauczyłem.
   Przy pomocy Alai i pozostałych starał się przeprowadzić 
te same manewry, nad którymi męczył się całe popołudnie. 
Poprawił je jednak, kazał chłopcom ćwiczyć z zamrożoną jedną 
nogą, obiema nogami, albo używać zamrożonych kolegów jako 
oparcia przy zmianie kierunku lotu.
   W połowie ćwiczeń zauważył Petrę i Dinka. Stali w 
drzwiach i przyglądali mu się z daleka. Później, gdy 
spojrzał znowu, już ich nie było.
   A więc obserwują mnie i wiedzą, co tu robię. Nie miał 
pojęcia, czy Dink jest jego przyjacielem; sądził, że Petra 
tak, ale nie był pewien. Mogą być wściekli, że zajmuje się 
tym, co należy do dowódców armii i plutonów - musztruje i 
ćwiczy żołnierzy. Może też czują się obrażeni, że żołnierz 
zadaje się ze Starterami. Nie czuł się dobrze, gdy starsi mu 
się przyglądali.
   - Zdawało mi się, że zakazałem ci używać komputera - Ross 
Nos stanął przy posłaniu Endera.
   Ender nie podniósł głowy.
   - Kończę zadanie z trygonometrii na jutro.
   Ross pchnął komputer kolanem.
   - Zakazałem ci tego używać.
   Ender odłożył pulpit i wstał.
   - Bardziej mi zależy na trygonometrii niż na tobie.
   Ross był wyższy przynajmniej o czterdzieści centymetrów, 
ale Ender nie przejmował się tym. Nie sądził, by doszło do 
użycia siły, a jeśli nawet, to chyba dałby sobie radę. Ross 
był leniwy i nie potrafił walczyć wręcz.
   - Spadasz w tabeli, chłopcze - stwierdził.
   - Spodziewałem się tego. Prowadziłem tylko dlatego, że 
Armia Salamandry używała mnie w głupi sposób.
   - Głupi? Strategia Bonza pozwoliła mu wygrać kilka 
kluczowych bitew.
   - Strategia Bonza nie pozwoliłaby mu wygrać walki o 
pietruszkę. Każdy mój strzał naruszał jego rozkazy.
   Ross o tym nie wiedział i to go rozzłościło.
   - Więc wszystko, co mówił o tobie Bonzo, to kłamstwo. 
Jesteś nie tylko mały i nic nie umiesz, ale w dodatku jesteś 
niezdyscyplinowany.
   - Ale zupełnie sam zmieniłem porażkę w remis.
   - Zobaczymy, jak sobie poradzisz zupełnie sam następnym 
razem - rzucił Ross odchodząc.
   Jeden z żołnierzy plutonu Endera pokręcił głową.
   - Jesteś głupi jak but.
   Ender spojrzał na Dinka, siedzącego nad swoim komputerem. 
Dink podniósł głowę, zauważył Endera i popatrzył na niego 
obojętnie. Jego twarz nie wyrażała kompletnie nic. W 
porządku, pomyślał chłopiec. Sam dam sobie radę.
   Bitwa wypadła dwa dni później. Po raz pierwszy Ender miał 
walczyć w ramach plutonu; denerwował się. Pluton Dinka 
stanął w szeregu pod prawą ścianą korytarza, a Ender skupiał 
się na tym, żeby się nie opierać, stać prosto. Zachowuj 
równowagę.
   - Wiggin! - zawołał Ross Nos.
   Ender poczuł, jak fala lęku spływa po nim od gardła po 
krocze - dreszcz strachu przyprawiający o drżenie. Ross 
dostrzegł to.
   - Drżysz? Trzęsiesz się? Nie narób w portki, mały 
Starterze - Ross zahaczył palcem o kolbę miotacza Endera i 
przyciągnął go do pola siłowego zakrywającego salę treningową. 
- Zobaczymy, jak  t e r a z  sobie poradzisz, Ender. Jak 
tylko brama się otworzy, skaczesz do środka i lecisz prosto 
na bramę nieprzyjaciół.  
   Samobójstwo. Bezsensowna, bezcelowa autodestrukcja. Ale 
musi wykonywać rozkazy; to była bitwa, nie ćwiczenia. Na 
chwilę ogarnęła go zimna wściekłość, zaraz jednak się 
uspokoił.
   - Doskonale, sir. Kierunek mojego ognia to kierunek, w 
którym znajdą się ich główne siły.
   - Nie będziesz miał czasu, żeby wystrzelić - roześmiał 
się Ross.
   Ściana zniknęła. Ender skoczył, chwycił klamry na suficie 
i wypchnął się naprzód i w dół, ku nieprzyjacielskiej 
bramie.
   Walczyli z Armią Stonogi. Ender był już w środku sali, 
gdy ich żołnierze zaczynali dopiero przekraczać bramę. Część 
zdążyła schronić się za gwiazdami, ale Ender podkurczył 
nogi, wsunął miotacz pomiędzy uda i strzelał, zamrażając 
wielu z nich zaraz po wejściu.
   Błysnęli mu w nogi, ale miał jeszcze trzy cenne sekundy, 
zanim trafili go w korpus i wyłączyli z akcji. Zamroził 
kilku innych, potem rozłożył ramiona w przeciwne strony. 
Ręka, w której trzymał miotacz, celowała w główną grupę 
Armii Stonogi. Wystrzelił w masę wrogów, a potem go 
zamrozili.
   Sekundę później uderzył o pole siłowe bramy i odbił się 
wirując szaleńczo. Doleciał do grupy nieprzyjaciół ukrytych 
za gwiazdą; odepchnęli go i rozkręcili jeszcze bardziej. 
Odbijał się we wszystkie strony przez resztę bitwy, choć opór 
powietrza stopniowo wyhamował jego lot. Nie wiedział, ilu 
ludzi zamroził, zanim sam zlodowaciał, ale odniósł wrażenie, 
że Armia Szczura zwyciężyła jak zwykle.
   Po bitwie Ross nie odezwał się do niego. Ender nadal 
prowadził w tabeli, gdyż zamroził trzech, unieszkodliwił 
dwóch i trafił siedmiu. Nie było już mowy o niesubordynacji 
i używaniu komputera. Ross trzymał się swojej części koszar 
i zostawił Endera w spokoju.
   Dink Meeker zaczął ćwiczyć błyskawiczne opuszczenie 
korytarza - atak Endera w chwili, gdy armia przeciwnika 
wciąż jeszcze przechodziła przez bramę, przyniósł 
nadzwyczajne wyniki.
   - Jeśli jeden człowiek potrafi narobić tyle szkód, 
pomyślcie, czego dokona pluton.
   Dink nakłonił majora Andersona, żeby otwierał bramę na 
środku ściany zamiast tej na poziomie podłogi, mogli więc 
trenować start w warunkach bojowych. Inni też się o tym 
dowiedzieli. Od tego czasu nikt nie mógł marnować w 
korytarzu pięciu, dziesięciu czy piętnastu sekund po to, 
żeby się rozejrzeć. Gra się zmieniła.
   Więcej bitew. Ender zajął swoje miejsce w plutonie. 
Popełniał błędy. Przegrywał starcia. W tabeli spadł z 
pierwszego miejsca na drugie, potem na czwarte. Potem 
popełniał mniej błędów i poczuł się lepiej w ramach plutonu. 
Wrócił na trzecią pozycję. Potem na drugą, potem pierwszą.
                              *
   Pewnego dnia Ender został w sali po ćwiczeniach. 
Zauważył, że Dink Meeker zwykle spóźnia się na kolację i 
uznał, że trenuje dodatkowo. Nie był specjalnie głodny, a 
chciał zobaczyć, co ćwiczy Dink, gdy nikt go nie widzi.
   Ale Dink nie ćwiczył. Stał przy drzwiach i patrzył na 
Endera.
   Ender stał pod ścianą naprzeciwko i patrzył na Dinka.
   Żaden się nie odzywał. Było jasne, że Dink chce, by Ender 
wyszedł. I równie jasne, że Ender mówi  n i e.
   Dink odwrócił się plecami, spokojnie zdjął kombinezon i 
delikatnie odepchnął się od podłogi. Popłynął w stronę 
środka sali, bardzo wolno, z ciałem rozluźnionym niemal 
całkowicie tak, że dłonie i ramiona zdawały się chwytać 
nie istniejące prądy powietrza.
   Po napięciu szybkich manewrów, zmęczeniu i podnieceniu, 
samo patrzenie na niego sprawiało ulgę. Płynął tak przez 
jakieś dziesięć minut, zanim dotarł do przeciwległej ściany. 
Tam odepchnął się mocno, wrócił do bramy i wciągnął 
kombinezon.
   - Chodź - rzucił w stronę Endera.
   Wrócili do koszar. Chłopcy jedli kolację, więc sala była 
pusta. Dink i Ender przeszli do swoich posłań i przebrali 
się w regulaminowe mundury. Potem Ender podszedł do Dinka i 
czekał, aż tamten będzie gotów.
   - Czemu czekałeś? - spytał Dink.
   - Nie byłem głodny.
   - Czy teraz już wiesz dlaczego nie dostałem armii?
   Ender zastanawiał się nad tym kiedyś.
   - Szczerze mówiąc, awansowali mnie dwa razy, ale 
odmówiłem.
   Odmówił?
   - Odebrali mi starą szafkę i łóżko i pulpit, przyznali 
kabinę dowódcy i dali armię. Ale ja po prostu siedziałem w 
tej kabinie tak długo, aż ustępowali i przydzielali mnie 
znowu do czyjejś armii.
   - Dlaczego?
   - Bo nie chcę im pozwolić, żeby mi to zrobili. Nie 
wierzę, żebyś nie przejrzał tego draństwa, Ender. Chociaż, 
jesteś jeszcze młody. To nie inne armie są wrogami. To 
nauczyciele. Zmuszają nas, byśmy ze sobą walczyli, byśmy 
nienawidzili siebie nawzajem. Gra jest wszystkim. Wygrać, 
wygrać, wygrać. I wszystko to niczemu nie służy. Zabijamy 
się, wpadamy w obłęd próbując zwyciężyć, a te sukinsyny 
przez cały czas obserwują, badają, odkrywają nasze słabe 
punkty i decydują, czy jesteśmy  w y s t a r c z a j ą c o
d o b r z y. Dobrzy do czego? Miałem sześć lat, kiedy mnie 
tu sprowadzili. Co mogłem wiedzieć, do diabła?  O n i  
uznali, że nadaję się do programu. Tyle że nikt nie pytał, 
czy program nadaje się dla mnie.
   - Więc dlaczego nie odejdziesz do domu?
   Dink uśmiechnął się z przymusem.
   - Bo nie potrafię zrezygnować z gry - szarpnął materiał 
kombinezonu, leżącego obok na posłaniu. -  Bo kocham to.
   - Więc czemu nie jesteś dowódcą?
   Dink pokręcił głową.
   - Nigdy. Spójrz tylko, co się stało z Rossenem. Ten 
chłopak to wariat. Ross Nos. Sypia tutaj, razem z nami, 
zamiast w swojej kabinie. Dlaczego? Bo boi się zostać sam, 
Ender. Boi się ciemności.
   - Ross?
   - Ale oni zrobili go dowódcą armii i musi się zachowywać 
jak dowódca. Nie wie, co ma robić. Wygrywa, ale to przeraża 
go najbardziej, ponieważ nie wie,  d l a c z e g o  wygrywa, 
tyle tylko, że ja mam z tym coś wspólnego. W każdej chwili 
ktoś może odkryć, że Ross nie jest wszechmocnym izraelskim 
generałem, który potrafi zwyciężać w każdej sytuacji. On nie 
ma pojęcia, dlaczego ktoś wygrywa albo przegrywa. Nikt nie 
ma pojęcia.
   - To jeszcze nie znaczy, że jest wariatem, Dink.
   - Wiem, jesteś tu od roku i myślisz, że ci ludzie są 
normalni. No więc nie są. Nie jesteśmy. Korzystam z 
biblioteki, wyświetlam sobie książki na komputerze. Te 
stare, bo nic nowego nam nie dadzą, ale i tak mam niezłe 
pojęcie, jakie są dzieci. My nie jesteśmy dziećmi. Dzieci 
mogą czasem przegrać i nikt się tym nie przejmuje. Dzieci 
nie są w armiach, dzieci nie są dowódcami, nie rozkazują 
czterdziestu innym dzieciakom. To więcej, niż można 
wytrzymać i nie zwariować chociaż trochę.
   Ender próbował sobie przypomnieć, jakie były dzieci z 
jego klasy w szkole, w mieście. Ale myślał tylko o 
Stilsonie.
   - Miałem brata. Zwyczajny chłopak, interesowały go tylko 
dziewczyny. I latanie. Chciał latać. Grywał z chłopakami w 
piłkę. Normalnie, rzucało się piłkę do kosza albo kiwało na 
korytarzach, aż przychodzili oficerowie pokoju i zabierali 
piłkę. Było wspaniale. Uczył mnie, jak się kiwać, kiedy mnie 
wzięli.
   Ender wspomniał swojego brata i nie było to przyjemnie 
wspomnienie.
   Dink nie zrozumiał wyrazu twarzy Endera.
   - Hej, wiem, że nikt nie powinien mówić o domu. Ale skądś 
tu przybyliśmy. To nie Szkoła Bojowa nas stworzyła. Szkoła 
Bojowa nie stworzyła  n i c z e g o. Ona tylko niszczy. A 
przecież wszyscy pamiętamy różne rzeczy z domu. Może nie 
zawsze miłe, ale pamiętamy, i wtedy kłamiemy, i udajemy, 
że... posłuchaj, Ender, dlaczego właściwie  n i k t  nie 
mówi o domu,  n i g d y? Czy nie widzisz, jakie to ważne? 
Nikt nawet nie przyznaje, że... o cholera!
   - Nie, w porządku - zapewnił go Ender. - Myślałem tylko o 
Valentine. Mojej siostrze.
   - Nie chciałem cię zdenerwować.
   - Nie ma sprawy. Nie myślę o niej zbyt często, bo robię 
się... właśnie taki.
   - To fakt, nigdy nie płaczemy. Chryste, nie pomyślałem o 
tym. Nikt nigdy nie płacze. Naprawdę staramy się być jak 
dorośli. Jak nasi ojcowie. Założę się, że twój ojciec był 
taki jak ty. Spokojnie zgadzał się na wszystko, a potem 
wybuchał...
   - Nie jestem podobny do ojca.
   - Więc może się pomyliłem. Ale weź takiego Bonza. 
Nieuleczalny przypadek hiszpańskiego honoru. Nie może sobie 
pozwolić na słabości. Być od niego lepszym to obraza. Być 
silniejszym to jakby urżnąć mu jaja. Dlatego cię właśnie 
nienawidzi: nie cierpiałeś, kiedy chciał cię ukarać. 
Nienawidzi cię za to; zupełnie poważnie chce cię zabić. To 
wariat. Wszyscy oni to wariaci.
   - A ty nie?
   - Ja też jestem wariat, mój mały, ale przynajmniej kiedy 
mnie to dopada, to pływam samotnie w przestrzeni i wariactwo 
wyłazi ze mnie i wsiąka w ściany i nie wychodzi, dopóki nie 
ma bitwy. Wtedy mali chłopcy walą w ściany i zgniatają 
wariactwo.
   Ender uśmiechnął się.
   - Ty też będziesz wariat - stwierdził Dink. - Chodź, 
idziemy jeść.
   - Może potrafiłbyś zostać dowódcą i nie zwariować. Może 
to, że wiesz o wariactwie dowodzi, że zostałbyś normalny.
   - Nie pozwolę, żeby te sukinsyny mną rządziły, Ender. 
Ciebie też mają na patelni i nie będą traktować delikatnie. 
Popatrz, co z tobą zrobili do tej pory.
   - Nic ze mną nie zrobili oprócz tego, że awansowałem.
   - I dobrze ci z tym, co?
   Ender zaśmiał się i pokręcił głową.
   - Może masz rację.
   - Myślą, że jesteś wystawiony, Ender. Nie pozwól im.
   - Ale po to przecież przyleciałem. Żeby zrobili ze mnie 
narzędzie. Żeby ocalić świat.
   - Niemożliwe, żebyś jeszcze w to wierzył.
   - W co wierzył?
   - W groźbę robali. Ratowanie świata. Słuchaj, Ender, 
gdyby robale miały wrócić, żeby nas załatwić, to już by tu 
były. Wcale nie atakują. Pobiliśmy je i odeszły.
   - Przecież wideo...
   - Wszystkie są z Pierwszej i Drugiej Inwazji. Twoi 
dziadkowie jeszcze się nie urodzili, kiedy Razer Mackham 
rozbił robali. Obserwuj. To wszystko oszustwo. Nie ma żadnej 
wojny, a oni tylko bawią się nami.
   - Ale dlaczego?
   - Bo dopóki ludzie boją się robali, MF zachowuje władzę, 
a dopóki MF ma władzę, pewne kraje mogą utrzymać swoją 
hegemonię. Ale oglądaj wideo, Ender. Ludzie szybko rozszyfrują tę 
grę i nastąpi wojna domowa, wojna dla skończenia z wojnami.  
T o  właśnie jest groźne, Ender, nie robale. Bo w tej 
wojnie, kiedy już wybuchnie, nie będziemy przyjaciółmi. 
Ponieważ ty jesteś Amerykaninem, jak nasi kochani 
nauczyciele. A ja nie.
   Potem poszli do mesy i jedli rozmawiając o czym innym. 
Ender jednak nie potrafił zapomnieć o tym, co mówił Dink. 
Szkoła Bojowa była tak zamknięta, a gra tak ważna dla 
dzieci, że Ender nie pamiętał o istniejącym na zewnątrz 
świecie. Hiszpański honor. Wojna domowa. Polityka. Szkoła 
naprawdę była bardzo mała.
   Lecz Ender doszedł do innych wniosków niż Dink. Robale 
były prawdziwe. Istniało zagrożenie. MF kontrolowała wiele 
spraw, ale nie wideo ani sieci. Nie tam, gdzie mieszkał 
Ender. W domu Dinka, w Holandii, po trzech pokoleniach pod 
władzą Rosjan, wszystko to mogło podlegać kontroli, lecz 
Ender wiedział, że w Ameryce kłamstwo nie wytrzymałoby 
długo. Wierzył w to.
   Wierzył, ale ziarno wątpliwości zostało posiane. Tkwiło w 
jego umyśle i od czasu do czasu wypuszczało małe kiełki. To 
ziarno zmieniło wszystko. Sprawiło, że Ender bardziej uważał 
na to, co ludzie myślą, niż na to, co mówią. Sprawiło, że 
stał się mądrzejszy.
                              *
   Na wieczorny trening przyszło niewielu chłopców, mniej 
niż połowa.
   - Gdzie Bernard? - spytał Ender.
   Alai uśmiechnął się. Shen przymknął oczy i przybrał wyraz 
natchnionej medytacji.
   - Nie słyszałeś? - zdziwił się inny chłopak, Starter z 
młodszej grupy. - Mówią, że Starter, który przychodzi na 
twoje ćwiczenia, nie będzie się liczył w żadnej armii. 
Mówią, że dowódcy nie zechcą żołnierzy zepsutych twoimi 
treningami.
   Ender pokiwał głową.
   - Ale ja kombinuję - mówił ten sam Starter - że będę 
najlepszym żołnierzem i każdy dowódca coś wart mnie weźmie. 
Nie?
   - Jasne - odparł zdecydowanie Ender.
   Prowadzili ćwiczenia. Po jakiejś pół godzinie, gdy 
trenowali zderzenia z odbiciem od zamrożonych żołnierzy, 
weszło kilku dowódców w różnych mundurach. Ostentacyjnie 
spisali nazwiska.
   - Uważajcie! - zawołał Alai. - Pilnujcie, żeby się nie 
pomylić.
   Następnego dnia chłopców było jeszcze mniej. Teraz i do 
Endera docierały wiadomości - mali Starterzy dostawali 
klapsy w łazienkach, zdarzały się im przykre wypadki w 
mesie, albo ich zbiory kasowali starsi chłopcy, bez trudu 
przełamując prymitywny system zabezpieczeń w komputerach 
Starterów.
   - Dzisiaj nie będzie treningu.
   - Będzie jak diabli - odparł Alai.
   - Dajmy spokój na parę dni. Nie chcę, żeby ktoś krzywdził 
małych chłopców.
   - Jeśli przerwiesz choćby na jeden wieczór, pomyślą, że 
to działa. Czy sam ustąpiłeś Bernardowi, kiedy zachowywał 
się jak świnia?
   - Zresztą - dodał Shen - nie boimy się i nie przejmujemy, 
więc jesteś nam winien ten trening. Potrzebujemy ćwiczeń i 
ty też.
   Ender przypomniał sobie, co mówił Dink. Gra była czymś 
mało ważnym w porównaniu z prawdziwym światem. Czemu ktoś 
miałby poświęcać wszystkie noce dla głupiej, głupiej gry?
   - I tak niewiele byśmy zrobili - stwierdził i zaczął się 
zbierać.
   Zatrzymał go Alai.
   - Ciebie też przestraszyli? Przylali ci w łazience? 
Wsadzili głowę do muszli? Ktoś wepchnął ci miotacz w brzuch?
   - Nie - odparł Ender.
   - Nadal jestem moim przyjacielem? - spytał Alai, już 
ciszej.
   - Tak.
   - Więc ja jestem twoim przyjacielem, Ender. Zostaję tu i 
ćwiczę z tobą.
   Starsi chłopcy przyszli znowu, lecz tym razem było wśród 
nich niewielu dowódców. Większość stanowili żołnierze z 
różnych armii; Ender rozpoznał mundury Salamandry, a nawet 
kilku Szczurów. Nie zapisywali nazwisk, ale nabijali się, 
krzyczeli i drwili, gdy Starterzy wytężali niewytrenowane 
mięśnie starając się prawidłowo wykonywać trudne manewry. 
Kilku chłopców zaczęło się złościć.
   - Słuchajcie ich - powiedział im Ender. - I zapamiętajcie 
te słowa. Jeśli kiedykolwiek zechcecie doprowadzić 
przeciwnika do wściekłości, krzyczcie do niego takie rzeczy. 
Zacznie postępować głupio, wściekać się. Ale  m y  nie 
będziemy się wściekać.
   Shen wziął sobie ten pomysł do serca i kazał czwórce 
Starterów powtarzać głośno pięć czy sześć razy każdą 
zaczepkę. Kiedy zaczęli wyśpiewywać przezwiska jak 
wyliczanki, kilku starszych chłopców odbiło się od podłogi i 
ruszyło do starcia.
   Kombinezony zostały skonstruowane do walk przy użyciu 
nieszkodliwego światła; dawały niewielką ochronę, za to 
poważnie ograniczały ruchy, gdy doszło do walki wręcz w 
nullo. Zresztą i tak połowa chłopców była zamrożona i nie 
mogła się bronić. Sztywność ich kombinezonów sprawiała 
jednak, że stawali się potencjalnie użyteczni. Ender kazał 
swoim Starterom zebrać się w jednym kącie sali. Starsi 
wyśmiewali się z nich jeszcze bardziej, a widząc grupę 
Endera w odwrocie, kilku stojących dotąd przy bramie 
ruszyło, by dołączyć do napastników.
   Ender i Alai cisnęli w nich jednym z zamrożonych 
żołnierzy. Nastąpiło zderzenie i Starter wraz z trafionym 
przeciwnikiem odlecieli w przeciwne strony. Trafiony hełmem 
w pierś chłopak krzyknął z bólu.
   Żarty się skończyły. Reszta chłopców wystartowała, by 
włączyć się do walki. Ender nie liczył na to, że 
którykolwiek ze Starterów wyjdzie z tego starcia bez 
szwanku. Nieprzyjaciel jednak atakował bez planu i 
koordynacji, podczas gdy mała armia Endera, choć licząca 
ledwie tuzin żołnierzy, znała się doskonale i wiedziała, jak 
działać wspólnie.
   - Robimy novą - krzyknął Ender. Chłopcy wybuchnęli 
śmiechem. Podzielili się na grupy, podkurczyli nogi i 
trzymając się za ręce uformowali przy ścianie trzy gwiazdy. 
- Wymijamy ich i dolatujemy do bramy. Już!
   Na ten sygnał gwiazdy rozpadły się, a każdy z chłopców 
wystrzelił w innym kierunku, lecz pod takim kątem, by odbić 
się od ściany i popłynąć ku drzwiom. Ponieważ wrogowie 
znaleźli się w samym środku sali, gdzie zmiany kursu były o 
wiele trudniejsze, Starterzy bez trudności przeprowadzili 
cały manewr.
   Ender ustawił się tak, by po starcie trafić w zamrożonego 
żołnierza, którego przed chwilą użył jako pocisku. Chłopiec 
nie był już zamrożony; pozwolił, by Ender go chwycił, 
okręcił wokół siebie i posłał ku bramie. Niestety, w 
rezultacie tej akcji sam Ender popłynął w przeciwną stronę, 
i to ze zmniejszoną znacznie szybkością. Jako jedyny ze 
swoich żołnierzy dryfował dość wolno w stronę krańca sali 
treningowej, gdzie zebrali się przeciwnicy. Zmienił pozycję, 
by widzieć, jak jego żołnierze docierają bezpiecznie do 
bramy.
   Tymczasem rozwścieczeni, zdezorganizowani napastnicy 
właśnie go zauważyli. Ender przeliczył, jak szybko dotrze do 
najbliższej ściany, gdzie mógłby odbić się znowu. Nie dość 
szybko. Kilku chłopców wystartowało już ku niemu. Ender ze 
zdumieniem dostrzegł wśród nich twarz Stilsona. Drgnął 
pojmując, że się pomylił. Mimo wszystko była to identyczna 
sytuacja, tyle że tym razem tamci nie będą czekać na wynik 
walki sam na sam. Nie mieli przywódcy, o ile zdołał się 
zorientować, i wszycy byli o wiele więksi od niego.
   Na kursie walki wręcz dowiedział się jednak sporo na 
temat operowania ciężarem ciała i o fizyce obiektów 
ruchomych. Oni mogli tego nie wiedzieć; podczas bitew prawie 
nigdy nie dochodziło do spotkań bezpośrednich - żołnierz 
rzadko zderzał się z niezamrożonym przeciwnikiem. W ciągu 
kilku sekund, jakie mu pozostały, Ender starał się 
przygotować do spotkania ze swymi gośćmi.
   Szczęśliwie wiedzieli o walce w nullo nie więcej od 
niego, a ci, którzy próbowali go uderzyć, stwierdzili, że 
cios nie wywiera oczekiwanego efektu, gdy ciało atakującego 
przesuwa się do tyłu prawie tak samo szybko jak pięść do 
przodu. Ender zorientował się jednak, że w grupie było kilku 
poważnie myślących o łamaniu kości. Nie miał zamiaru na nich 
czekać.
   Złapał za ramię któregoś z "bokserów" i pchnął go z całej 
siły. To odsunęło go z drogi pozostałych, choć nadal nie 
zbliżył się ani trochę do bramy.
   - Zostać tam! - krzyknął do swych przyjaciół, 
najwyraźniej planujących wyprawę ratunkową. - Nie ruszajcie 
się stamtąd!
   Ktoś złapał go za piętę, dostatecznie mocno, by Ender 
miał się o co oprzeć. Z całej siły uderzył stopą w głowę i 
ramię napastnika. Tamten krzyknął i puścił go. Gdyby zrobił 
to wcześniej, nie ucierpiałby tak bardzo, a Ender mógłby się 
lepiej odepchnąć. Trzymał jednak mocno; w efekcie miał 
naderwane ucho i pryskał krwią na wszystkie strony, Ender 
zaś płynął jeszcze wolniej.
   Znów to robię, pomyślał. Ranię ludzi tylko po to, by 
ocalić siebie. Czemu nie zostawią mnie w spokoju, żebym nie 
musiał robić im krzywdy?
   Jeszcze trzech chłopców zbliżało się do niego. Tym razem 
działali wspólnie, ale i tak najpierw musieli go chwycić. 
Ender ustawił ciało w ten sposób, by dwóch z nich mogło go 
złapać za nogi, pozostawiając ręce wolne do rozprawienia się 
z trzecim. 
   Chwycili przynętę. Ender złapał trzeciego z napastników 
za koszulę, pociągnął mocno i uderzył hełmem w twarz. Znów 
krzyk i deszcz krwi. Tamci próbowali wykręcić mu nogi. 
Cisnął tego z krwawiącym nosem na jednego z nich. Zderzyli 
się i przeciwnik puścił nogę. Teraz już bez trudu 
wykorzystał chwyt trzeciego, by kopnąć go w krocze i odbić 
się w stronę bramy. Wystartował nie najlepiej, więc leciał 
niezbyt szybko, ale to już nie miało znaczenia. Nikt go nie 
gonił.
   Dotarł do wyjścia. Koledzy pochwycili go i podawali sobie 
aż do bramy śmiejąc się i klepiąc go po ramionach.
   - Ty draniu! - powtarzali. - Ty potworze! Jak błyskawica!
   - Na dzisiaj koniec ćwiczeń - oznajmił Ender.
   - Jutro wrócą znowu - stwierdził Shen.
   - Nic im z tego nie przyjdzie. Albo zjawią się bez 
skafandrów i wtedy załatwimy ich tak, jak dzisiaj, albo w 
skafandrach, więc będziemy ich mogli zamrozić.
   - Zresztą - dodał Alai - nauczyciele nie pozwolą, by coś 
takiego się powtórzyło.
   Ender przypomniał sobie, co mówił Dink. Nie był pewien, 
czy Alai ma rację.
   - Hej, Ender! - krzyknął jeden ze starszych chłopców, gdy 
wychodzili z sali. - Jesteś nikim, chłopie! Nikim!
   - To mój dawny dowódca, Bonzo - wyjaśnił Ender. - Chyba 
mnie nie lubi.
   Późnym wieczorem Ender sprawdził na komputerze wszystkie 
spisy. Czterech chłopców zgłosiło się do lekarza: z 
naruszonymi żebrami, z uszkodzeniem jąder, z naderwanym 
uchem i ze złamanym nosem i obluzowanymi zębami. Przyczyna 
wypadku była we wszystkich przypadkach ta sama:
               PRZYPADKOWE ZDERZENIE W ZERO G
   Jeśli nauczyciele pozwolili, by znalazło się to w 
oficjalnym raporcie, to najwyraźniej nie zamierzali nikogo 
karać za tę nieprzyjemną bójkę w sali treningowej. Czy nie 
mają zamiaru zrobić czegoś w tej sprawie? Nie obchodzi ich, 
co się dzieje w szkole?
   Ponieważ wrócił do koszar wcześniej niż zwykle, Ender 
wywołał na komputerze grę fantasy. Dawno już tego nie robił. 
Tak dawno, że komputer umieścił go nie tam, gdzie ostatnio 
przerwał. Zaczął przy zwłokach Olbrzyma. Tyle, że teraz 
trudno było je rozpoznać. Musiałby odejść kawałek i 
przyjrzeć się im z daleka. Ciało rozsypało się tworząc 
niewielki pagórek opleciony trawą i zielskiem. Jedynie twarz 
Olbrzyma dawała się jeszcze rozróżnić - biała kość podobna 
do wapienia, odsłoniętego na starym, wietrzejącym wzgórku.
   Ender nie cieszył się perspektywą walki z dziećmi-
wilkami, ale ku jego zdziwieniu już ich nie spotkał. Może, 
raz zabite, znikały na zawsze.Ta myśl sprawiła, że 
posmutniał.
   Przedostał się do podziemi i tunelami na urwisko ponad 
cudownym lasem. Znów rzucił się w dół i znów pochwyciła go 
chmura i przeniosła do komnaty w wieży zamku.
   Wąż zaczął rozwijać się z dywanu i tym razem Ender się 
nie wahał. Nadepnął na jego głowę i przygniótł mocno. Wąz 
wił się i skręcał, a Ender dociskał go coraz mocniej do 
kamiennej podłogi. Wreszcie znieruchomiał. Ender podniósł go 
i potrząsnął, aż odwinął się do końca i wzór na dywanie 
zniknął. Potem, ciągle wlokąc węża za sobą, zaczął się 
rozglądać za wyjściem.
   Zamiast tego znalazł lustro. A w lustrze zobaczył twarz, 
którą rozpoznał natychmiast. To był Peter; krew kapała mu po 
brodzie, a z ust wystawał ogon węża.
   Ender wrzasnął i odepchnął od siebie pulpit. Kilku 
chłopców na sali zaniepokoił jego krzyk, ale przeprosił 
wyjaśniając, że nic się nie stało. Odeszli. Spojrzał na 
ekran. Jego postać wciąż tam była i patrzyła w lustro. 
Próbował podnieść jakiś mebel, by rozbić zwierciadło, ale 
nie potrafił ich poruszyć. Lustro nie dało się zdjąć ze 
ściany. W końcu Ender cisnął weń wężem. Rozprysnęło się, 
odsłaniając dziurę w murze. Z tej dziury wypełzły dziesiątki 
maleńkich węży, raz po raz kąsających figurkę Endera. Odrywając 
je od siebie gorączkowymi ruchami, postać upadła i zginęła 
pod stosem wijących się ciał.
   Ekran poczerniał i pojawił się tekst:
                        GRASZ DALEJ?
   Ender wyłączył się i odsunął pulpit.
   Następnego dnia kilku dowódców zjawiło się u Endera 
osobiście albo przysłało żołnierzy. Zapewnili go, że nie ma 
się czym martwić, że większość uważa jego treningi za 
świetny pomysł i powinien je kontynuować. I żeby się 
upewnić, że nikt nie będzie mu przeszkadzał, przyślą paru 
starszych żołnierzy, którym przydadzą się dodatkowe zajęcia.
   - Są prawie tak duzi, jak ci robale, którzy was wczoraj 
napadli. Następnym razem pomyślą, zanim coś zrobią.
   Tego wieczoru zamiast dwunastu chłopców miał czterdziestu 
pięciu, więcej niż armię. I może ze względu na obecność 
starszych chłopców po stronie Endera, a może dlatego, że 
mieli już dość, jego wrogowie nie pokazali się.
   Ender nie wracał więcej do gry. Ta jednak żyła nadal w 
jego snach. Wciąż pamiętał, co czuł zabijając węża, miażdżąc 
go - to samo co nadrywając ucho temu chłopakowi, co niszcząc 
Stilsona i łamiąc Bernardowi rękę. Wspominał, jak stał 
trzymając ciało swego wroga i widział twarz Petera patrzącą 
na niego z lustra. Ta gra wie o mnie za dużo. Ta gra 
obrzydliwie kłamie. Nie jestem Peterem. Nie mam serca 
mordercy.
   Potem ogarniał go jeszcze większy strach, strach, że 
jednak jest mordercą, tylko sprytniejszym niż Peter, że to 
właśnie tak cieszy nauczycieli. Na wojnę z robalami 
potrzebowali zabójców. Ludzie, którzy potrafią wgnieść twarz 
wroga w ziemię i zalać wszystko jego krwią.
   No dobra, jestem dla was kimś. Jestem tym cholernym 
sukinsynem, który był wam potrzebny, kiedy daliście zgodę 
na moje poczęcie. Jestem waszym narzędziem. Co za różnica, że 
nienawidzę tej części siebie, której potrzebujecie 
najbardziej? Co za różnica, że kiedy w grze zabiły mnie te 
małe węże, przyznawałem im rację i byłem zadowolony?

Rozdział 9
Loke i Demostenes

   - Nie wzywałem pana tutaj, żeby marnować czas. W jaki 
sposób, do diabła, komputer mógł to zrobić?
   - Nie wiem.
   - Jak zdołał znaleźć obraz brata Endera i wstawić go do 
grafiki w procedurze Krainy Baśni?
   - Pułkownik Graff, nie ja go programowałem. Wiem tylko, 
że nigdy jeszcze nie zabrał nikogo do tego miejsca. Już 
Kraina Baśni była niezwykła, ale to już nie jest Krainą 
Baśni. To jest już poza Końcem Świata i...
   - Znam nazwy tych miejsc. Nie wiem tylko, co one 
oznaczają.
   - Kraina Baśni została wprogramowana. Wspomina się o niej 
w kilku innych punktach. Ale na temat Końca Świata nic nie 
wiadomo. Nie mamy w tej sprawie żadnego doświadczenia.
   - Nie podoba mi się, że komputer pakuje się w taki sposób 
do umysłu Endera. Peter Wiggin jest najbardziej znaczącą 
osobą w jego życiu, może oprócz siostry, Valentine.
   - Gra myślowa została zaprojektowana, by pomóc im się 
ukształtować. Znaleźć sobie światy, w których będzie im 
dobrze.
   - Nie rozumie pan tego, majorze Imbu? Nie chcę, żeby 
Ender czuł się dobrze z Końcem Świata. Nasz zawód to 
zapobiec końcowi świata!
   - Koniec Świata w grze to niekoniecznie koniec ludzkości 
w wojnie z robalami. Dla Endera ma on osobiste znaczenie.
   - Dobrze. Jakie znaczenie?
   - Nie wiem, sir. Nie jestem tym dzieciakiem. Niech pan 
jego zapyta.
   - Majorze Imbu, pytam  p a n a.
   - Możliwe są tysiące znaczeń.
   - Niech pan poda kilka.
   - Izolował pan tego chłopca, sir. Może pragnie końca
t e g o  świata, Szkoły Bojowej. A może chodzi o koniec 
świata, w którym wyrastał jako dziecko, jego domu. Albo jest 
to sposób na poradzenie sobie z tym, że połamał ostatnio 
tyle dzieciaków. Ender to wrażliwy chłopak, wie pan, a że 
zrobił innym parę paskudnych rzeczy, może pragnąć końca  
t a k i e g o  świata.
   - Albo jeszcze coś innego.
   - Gra myślowa jest relacją pomiędzy dzieckiem a 
komputerem. Wspólnie tworzą opowieści. I te opowieści są 
prawdziwe w tym sensie, że są odbiciami rzeczywistości życia 
dziecka. Tyle wiem.
   - Powiem panu, co  j a  wiem, majorze. Tego wizerunku 
Petera Wiggina nie pobrano z naszych akt w szkole. Nie mamy 
żadnych danych na jego temat, ani elektronicznych ani 
innych. Nic, odkąd Ender do nas trafił. A ten obraz był dużo 
późniejszy.
   - To zaledwie półtora roku, sir. Jak bardzo zmienia się 
chłopiec w takim okresie?
   - Ma zupełnie inną fryzurę. Aparat ortodoncyjny zmienił 
mu kształt ust. Dostałem z planety jego nowe zdjęcie i 
porównałem. Komputer Szkoły Bojowej mógł dostać ten obraz 
wyłącznie żądając go od komputera na Ziemi. I to od żadnej z 
maszyn MF, co wymaga specjalnego dostępu. Nie możemy 
przecież jechać do Guilford County w Północnej Karolinie, by 
wyciągnąć zdjęcia ze szkolnych rejestrów. Czy ktokolwiek z 
tej szkoły wyraził zgodę na wzięcie fotografii?
   - Pan tego nie rozumie, sir. Komputer Szkoły Bojowej jest 
częścią sieci MF. Jeśli  m y  potrzebujemy tego zdjęcia, 
musimy prosić o zgodę. Jeśli jednak potrzebuje go program 
gry myślowej...
   - Może go sobie zwyczajnie wziąć.
   - Nie tak zwyczajnie. Wyłącznie dla dobra dziecka.
   - Zgoda, więc to dla jego dobra. Ale  d l a c z e g o? 
Jego brat jest niebezpieczny, został odrzucony przez nasz 
projekt, gdyż jest jedną z najgorszych istot ludzkich, jakie 
trafiły nam do rąk. Dlaczego dla Endera jest taki ważny? 
Dlaczego, po tak długim okresie?
   - Uczciwie mówiąc, sir, nie wiem. A program gry myślowej 
jest tak zaprojektowany, że nie potrafi nam tego wyjaśnić. 
Może zresztą sam tego nie wie. Ale to i tak biała plama.
   - Chce pan powiedzieć, że komputer wymyśla to wszystko w 
miarę rozwoju wypadków?
   - Można to tak określić.
   - Czuję się trochę lepiej. Myślałem, że tylko ja tak 
robię.

   Valentine obchodziła ósme urodzimy Endera w samotności, w 
porośniętym drzewami ogrodzie ich nowego domu w Greensboro. 
Oczyściła kawałek ziemi z sosnowych igieł i liści, i 
patyczkiem wydrapała w piachu jego imię. Potem z gałązek i 
igieł zbudowała maleńki szałasik i rozpaliła niewielkie 
ognisko. Dym unosił się w górę poprzez zwieszone nad jej 
głową konary sosny. Aż w kosmos, powiedziała bezgłośnie. Aż 
do Szkoły Bojowej.
   Nie przychodziły żadne listy i - o ile wiedzieli - ich 
listy także do niego nie docierały. Kiedy go zabrali, ojciec 
i matka co kilka dni siadali przy stole i wystukiwali długie 
przesłania. Po pewnym czasie robili to tylko raz na tydzień, 
a kiedy wciąż nie było odpowiedzi - raz na miesiąc. Teraz 
mijały dwa lata od jego odjazdu bez wiadomości i nikt nie 
pamiętał o jego urodzinach. On nie żyje, pomyślała z 
goryczą, bo o nim zapomnieliśmy.
   Valentine jednak nie zapomniała. Nie dawała tego poznać 
rodzicom, a już szczególnie starała się, by Peter nie 
zauważył, jak często myśli o Enderze, jak często wysyła do 
niego długie listy, choć wie, że on nie odpisze. A kiedy 
matka i ojciec oznajmili, że wyjeżdżają z miasta i 
przeprowadzają się aż do Północnej Karoliny, Valentine 
wiedziała, że nie spodziewają się już zobaczyć Endera. 
Zostawiali przecież jedyne miejsce, gdzie mógłby ich 
znaleźć. Jak trafi do nich tu, wśród drzew, pod tym 
zmiennym, niskim niebem? Całe życie spędził w tunelach 
miasta, a jeśli wciąż przebywa w Szkole Bojowej, to jeszcze 
rzadziej widuje przyrodę. Jak sobie z tym poradzi?
   Valentine domyślała się powodów przeprowadzki. Chodziło o 
Petera, o życie wśród drzew i małych zwierzątek, by Natura w 
formie tak surowej, jak tylko matka i ojciec potrafili sobie 
wyobrazić, mogła wywrzeć kojący wpływ na ich niezwykłego i 
przerażającego syna. I Peter uległ temu wpływowi, na swój 
sposób. Chodzi na długie wycieczki, wyprawy do lasu i na 
równiny; czasami znikał na cały dzień, zabierając w plecaku 
tylko kanapkę czy dwie i swój komputer, a w kieszeni 
scyzoryk.
   Lecz Valentine wiedziała. Widziała wiewiórkę w połowie 
obdartą ze skóry, jej małe łapki przybite do ziemi 
patyczkami. Wyobrażała sobie, jak Peter chwyta zwierzątko, 
unieruchamia je, potem ostrożnie rozcina i zdejmuje skórę 
nie naruszając brzucha, jak się przygląda skurczonym i 
drgającym mięśniom. Jak długo umierała ta wiewiórka? A Peter 
przez cały czas siedział koło niej oparty o drzewo, w
którym może miała dziuplę i bawił się komputerem, gdy 
tymczasem z wiewiórki powoli wyciekało życie.
   Z początku była przerażona i niewiele brakowało, by 
zwymiotowała przy kolacji widząc, jak Peter je z apetytem i 
rozmawia wesoło. Później jednak zastanowiła się i pomyślała, 
że może dla niego to coś w rodzaju magii, jak dla niej te 
małe ogniska, ofiara dla mrocznych bogów, nękających jego 
duszę. Lepiej, żeby torturował wiewiórki niż dzieci. Peter 
zawsze uprawiał ból, sadził go, żywił i pochłaniał łakomie, 
gdy dojrzał. Lepiej, by przyjmował go w tych niewielkich, 
ostrych dawkach, niż egzekwował z tępym okrucieństwem od 
innych dzieci.
   - Wzorowy uczeń - mówili jego nauczyciele. - Szkoda, że w 
szkole nie ma stu takich. Uczy się bez przerwy, wszystkie 
prace oddaje w terminie. Kocha naukę.
   Lecz Valentine wiedziała, że to oszustwo. Peter kochał 
naukę, to prawda, ale w szkole nie nauczyli go niczego, 
nigdy. Uczył się przy swoim komputerze, podłączając się do 
biblioteki i bazy danych, studiując, myśląc i - przede 
wszystkim - rozmawiając z Valentine. Mimo to w szkole zawsze 
udawał, że te dziecięce tematy nadzwyczaj go interesują. 
Och, jej! Nie wiedziałem, że żaby tak wyglądają w środku, 
mówił na przykład, a potem w domu studiował wiązanie się 
komórek w organizmy poprzez filotyczne zestawienie DNA. 
Peter był mistrzem pochlebstwa.
   Chociaż... był lepszy niż kiedyś. Z nikim się nie bił, 
nad nikim nie znęcał. Ze wszystkimi się przyjaźnił. To był 
zupełnie nowy Peter.
   Wszyscy w to uwierzyli. Ojciec i matka powtarzali to tak 
często, że Valentine miała ochotę krzyczeć: To nie 
nowy Peter! To stary Peter, tylko sprytniejszy!
   Jak sprytny? Sprytniejszy od ciebie, tato. I ciebie, 
mamo. Sprytniejszy od każdego, kogo znacie.
   Ale nie ode mnie.
   - Zastanawiałem się - oświadczył Peter - czy cię zabić 
czy nie.
   Valentine oparła się o pień sosny. Jej małe ognisko było 
już tylko kupką dymiących popiołów.
   - Ja ciebie też kocham, Peter.
   - To takie proste. Stale rozpalasz te głupie ogniska. 
Wystarczyłoby cię stuknąć i spalić. Jesteś takim molem 
ogniowym.
   - Myślałam, czy by cię nie wykastrować, kiedy zaśniesz.
   - Nie myślałaś. Takie rzeczy przychodzą ci do głowy tylko 
wtedy, kiedy jestem z tobą. Przy mnie wychodzi z ciebie to, 
co najlepsze. Nie, Valentine, postanowiłem cię nie zabijać. 
Uznałem, że mi pomożesz.
   - Naprawdę? - jeszcze kilka lat temu Valentine byłaby 
przerażona groźbami Petera. Teraz jednak nie bała się tak 
bardzo. Nie wątpiła, że potrafiłby ją zabić. Nie mogła sobie 
wyobrazić nic tak okropnego, czego Peter nie mógłby zrobić. 
Wiedziała też, że jej brat nie jest obłąkany, a 
przynajmniej, że panuje nad sobą. Panuje nad sobą lepiej niż 
ktokolwiek inny. Może oprócz niej. Umiał powstrzymać się z 
realizacją każdego pragnienia tak długo, jak to było 
potrzebne. Potrafił ukrywać wszelkie emocje. Dlatego była 
pewna, że nie zabije jej w ataku wściekłości. Zrobiłby to 
jedynie wtedy, gdyby zyski przeważyły nad ryzykiem. A tak 
nie było. Właściwie był to jedyny powód, dla którego wolała 
Petera niż innych ludzi. Zawsze kierował się inteligentnym 
egoizmem. Dla jej bezpieczeństwa wystarczyło więc, by 
większe korzyści odnosił z zachowania jej przy życiu niż z 
jej śmierci.
   - Valentine, zaczynają się dziać ważne rzeczy. Śledziłem 
ruchy wojsk w Rosji.
   - O czym ty mówisz?
   - O świecie, Val. Słyszałaś o Rosji? Tym wielkim 
imperium? Układ Warszawski? Władcy Eurazji, od Holandii do 
Pakistanu?
   - Nie publikują komunikatów o ruchach wojsk.
   - Naturalnie. Ale publikują rozkłady jazdy swoich 
pociągów pasażerskich i towarowych. Przeanalizowałem je na 
komputerze i sprawdziłem, kiedy pociągi wojskowe jeżdżą w 
tajemnicy po tych samych torach. Sprawdziłem to do trzech 
lat wstecz. Przez ostatnie sześć miesięcy te ruchy nasiliły 
się. Oni szykują się do wojny. Do wojny na Ziemi.
   - Ale co z Ligą? Co z robalami? - Valentine nie miała 
pojęcia, do czego zmierza Peter, często zaczynający takie 
dyskusje o zdarzeniach w świecie. Wykorzystywał ją do 
sprawdzania swoich pomysłów, do ich udoskonalania. W trakcie 
tego doskonalszy stawał się także jej własny sposób 
myślenia. Zauważyła, że chociaż rzadko zgadza się co do 
tego, jaki  p o w i n i e n  być świat, to równie rzadko 
różnili się w ocenie tego, jaki  j e s t. Nabrali sporej 
wprawy w odcedzaniu szczegółowych informacji od historyjek, 
pisanych przez beznadziejnie ignoranckich i naiwnych 
dziennikarzy. Peter nazywał ich stadem informacyjnym.
   - Polemarcha jest Rosjaninem, prawda? I wie, co się 
dzieje z flotą. Albo stwierdzili, że robale jednak nam nie 
zagrażają, albo zbliża się wielka bitwa. Tak czy inaczej, 
wojna z robalami niedługo się skończy. Szykują się do tego, 
co będzie potem.
   - Jeśli przerzucają wojska, muszą to robić pod kontrolą 
Strategosa.
   - To posunięcia wewnętrzne, w granicach Układu 
Warszawskiego.
   Sprawa była niepokojąca. Fasada pokoju i współpracy 
pozostawała nienaruszona niemal od początku wojny z 
robalami. Peter mówił o faktach, będących zasadniczym 
zagrożeniem światowego porządku. Wyobrażała sobie czasy, 
poprzedzające wymuszone przez robali zawarcie pokoju na 
Ziemi tak dokładnie, jakby sama je pamiętała.
   - Czy grozi nam powrót do tego, co było?
   - Z pewnymi zmianami. Ekrany ochronne powodują, że nikt 
już nie bawi się bronią jądrową. Musimy się zabijać 
tysiącami zamiast milionów - Peter wyszczerzył zęby. - Val, 
to musiało się stać. Aktualnie istnieje potężna 
międzynarodowa flota i armia, w której przewagę mają 
Amerykanie. Kiedy skończy się wojna z robalami, cała ta 
potęga zniknie, gdyż zbudowano ją w oparciu o strach przed 
nimi. Rozejrzymy się nagle i stwierdzimy, że wszystkie dawne 
przymierza zniknęły, rozpłynęły się na dobre; z wyjątkiem 
jednego: Układu Warszawskiego. To będzie starcie dolara z 
pięcioma milionami laserów. Nam pozostanie pas asteroidów, 
ale oni utrzymają Ziemię, a bez Ziemi szybko skończą się 
artykuły typu rodzynki czy seler.
   Valentine najbardziej zaniepokoił fakt, że Peter wcale 
nie wydawał się zmartwiony.
   - Peter, dlaczego odnoszę wrażenie, że uważasz to za 
niepowtarzalną okazję dla Petera Wiggina?
   - Dla nas obojga, Val.
   - Peter, masz dwanaście lat. Ja mam dziesięć. Oni mają 
takie słowo na określenie ludzi w naszym wieku. Mówią na 
nas: dzieci i traktują jak myszy.
   - Ale my nie myślimy tak, jak inne dzieci, prawda, Val? 
Nie mówimy jak inne dzieci. A przede wszystkim nie piszemy 
jak inne dzieci.
   - Jak na dyskusję, która zaczęła się od grożenia mi 
śmiercią, zbyt daleko odeszliśmy od tematu - mimo to 
Valentine czuła narastające podniecenie. Pisanie było tym, 
co robiła lepiej od Petera. Oboje o tym wiedzieli. Peter 
nawet określił to kiedyś w ten sposób, że on zawsze potrafi 
dostrzec, co inni najbardziej w sobie nienawidzą i potem ich 
dręczyć; Valentine natomiast widzi to, co najbardziej w sobie lubią i może im pochlebiać. Sformułowanie było dość 
cyniczne, ale prawdziwe. Valentine potrafiła nakłonić innych 
do przyjęcia jej punktu widzenia - przekonać, że pragną 
tego, czego ona chce, by pragnęli. Z drugiej strony Peter 
umiał sprawić, by bali się tego, czego chciał, by się bali. 
Kiedy pierwszy raz powiedział Valentine o swoim 
spostrzeżeniu, poczuła się urażona. Chciała wierzyć, że 
przekonuje innych, ponieważ ma rację, nie dlatego, że jest 
inteligentna. Na próżno jednak powtarzała sobie, że nikogo 
nie chce wykorzystywać tak, jak to robi Peter; bawiło ją, że 
posiada pewnego rodzaju władzę nad ludźmi. I to nie władzę 
nad ich uczynkami, ale nad chęciami. Wstyd jej było, że 
odczuwa z tego powodu przyjemność, jednak czasem 
wykorzystywała swe zdolności. Żeby skłonić nauczycieli i 
innych uczniów do robienia tego, na czym jej zależało. 
Namówić matkę i ojca, by jej ustąpili. Czasem udawało jej 
się przekonać nawet Petera. To było najbardziej 
przerażające: że rozumiała go tak dobrze, miała z nim 
kontakt dość silny, żeby wykorzystywać jego skłonności. Była 
bardziej podobna do brata, niż chciała przyznać, choć 
czasem, mimo odrazy, zastanawiała się nad tym. A słuchając, 
co mówi Peter, myślała: Marzysz o władzy, Peter, ale, na 
swój sposób, jestem silniejsza od ciebie.
   - Studiowałem historię - oświadczył Peter. - Dowiedziałem 
się sporo na temat wzorców ludzkiego zachowania. Zdarzają 
się okresy, gdy świat organizuje się na nowo i w takich 
czasach właściwe słowa mogą go zmienić. Pomyśl, co robił 
Perykles w Atenach i Demostenes...
   - Owszem, dwa razy udało im się zniszczyć Ateny.
   - Peryklesowi tak, ale Demostenes miał rację co do 
Filipa...
   - Albo go sprowokował...
   - Widzisz? Tym właśnie zajmują się historycy: rozważają 
układy przyczyn i skutków, gdy tymczasem rzecz polega na 
tym, że kiedy panuje zamęt, właściwe słowa we właściwym 
momencie mogą poruszyć światem. Thomas Paine i Ben
Franklin, na przykład. Bismarck. Lenin.
   - Ich sytuacje nie były podobne, Peter - nie zgadzała się 
z nim z przyzwyczajenia; wiedziała, do czego zmierza i 
sądziła, że może się to udać.
   - Nie liczyłem na to, że zrozumiesz. Ciągle wierzysz, że 
nauczyciele wiedzą coś, czego warto się dowiedzieć.
   Rozumiem więcej niż myślisz, Peter.
   - Więc uważasz siebie za Bismarcka?
   - Uważam siebie za kogoś, kto wie jak zasiać pewne idee w 
umysłach ludzi. Czy nigdy ci się nie zdarzyło, Val, że 
wymyślasz zdanie, jakieś nieźle brzmiące hasło, a dwa 
tygodnie albo miesiąc później słyszysz, że jakiś dorosły 
powtarza je innemu, a ty nie znasz żadnego z nich? Albo 
widzisz je na wideo, albo łapiesz w sieci?
   - Zawsze sądziłam, że słyszałam je już wcześniej i tylko 
mi się wydawało, że sama je wymyślam.
   - Myliłaś się. Na świecie są dwa, może trzy tysiące ludzi 
tak inteligentnych, jak my, siostruniu. Większość zarabia 
jakoś na życie. Uczą w szkołach, biedacy, albo prowadzą 
prace badawcze. Bardzo niewielu z nich znalazło się w 
kręgach władzy.
   - Za to pewnie my należymy do tych szczęśliwców.
   - Zabawne jak jednonogi królik, Val.
   - Nie wątpię, że jest ich tu kilka w okolicznych lasach.
   - I kicają sobie w kółeczko.
   Valentine roześmiała się z tego obrzydliwego obrazu, 
jednocześnie nienawidząc siebie za to, że uznała rzecz za 
zabawną.
   - Val, potrafimy wymyślić słowa, które po dwóch 
tygodniach będą powtarzać wszyscy. Umiemy to zrobić. Nie 
musimy czekać, aż dorośniemy i odstawią nas na bok, żebyśmy 
robili interesy.
   - Peter, masz dwanaście lat.
   - Nie, w sieciach wcale nie mam. W sieciach mogę się stać 
kimkolwiek zechcę. I ty też.
   - W sieciach jesteśmy identyfikowani jako uczniowie i nie 
możemy się nawet włączyć w żadną poważną dyskusję. Najwyżej 
w trybie audiencyjnym, kiedy i tak nie możemy nic 
powiedzieć.
   - Mam pewien plan.
   - Zawsze masz - udawała obojętność, lecz słuchała pilnie.
   - Możemy trafić do sieci jako dorośli o pełnych 
uprawnieniach, z takimi imionami, jakie sobie wymyślimy, 
jeśli ojciec włączy nas w swój dostęp obywatelski.
   - A czemu miałby to robić? Mamy już dostęp uczniowski. Co 
mu powiesz? Że potrzebujesz obywatelskiego dostępu, aby 
zapanować nad światem?
   - Nie, Val.  J a  nic mu nie powiem. Ty powiesz, że 
martwisz się o mnie. Że staram się, jak mogę, żeby w szkole 
nie mieć kłopotów, ale widzisz, jak się męczę, kiedy nie 
mam kontaktu z nikim inteligentnym. Jestem za młody, więc 
każdy mnie zbywa i nigdy mi się nie uda porozmawiać z 
równymi sobie. Przekonasz go, że ten stres mnie wykańcza.
   Valentine pomyślała o ciałku wiewiórki w lesie i 
zrozumiała, że nawet to było częścią planu Petera. Albo 
zostało włączone do tego planu, kiedy je znalazła.
   - W ten sposób skłonisz go, żeby udzielił nam prawa do 
swojego obywatelskiego dostępu. Jeśli przyjmiemy tam inne 
imiona, ukryjemy, kim jesteśmy naprawdę, ludzie okażą nam 
intelektualny szacunek, na jaki zasługujemy.
   Valentine mogła się z nim spierać o idee, ale nigdy o 
tego typu projekty. Nie potrafiła powiedzieć: niby dlaczego 
uważasz, że zasługujesz na szacunek? Czytała kiedyś o 
Adolfie Hitlerze. Ciekawe, jaki był w wieku dwunastu lat. 
Nie tak sprytny, w tym niepodobny do Petera, ale pewnie tak 
samo łasy zaszczytów. Jak dziś wyglądałby świat, gdyby w 
dzieciństwie wciągnęła go młockarnia albo stratował koń?
   - Val - odezwał się Peter. - Wiem, co o mnie myślisz. 
Uważasz, że nie jestem sympatyczną osobą.
   Valentine rzuciła w niego sosnową igłą.
   - Strzała w twoje serce.
   - Od dawna zamierzałem z tobą porozmawiać. Ale ciągle się 
bałem.
   Włożyła igłę do ust i dmuchnęła w jego stronę. Igła 
spadła w dół niemal natychmiast.
   - Jeszcze jedno niepowodzenie.
   Dlaczego udawał, że jest słaby?
   - Val, bałem się, że mi nie uwierzysz. Nie uwierzysz, że 
potrafię tego dokonać.
   - Peter, wierzę, że potrafisz dokonać wszystkiego. I 
prawdopodobnie dokonasz.
   - Ale jeszcze bardziej się bałem, że mi uwierzysz i 
spróbujesz powstrzymać.
   - No dalej, postrasz, że mnie zabijesz. - Czy naprawdę 
sądzi, że ją oszuka tą rolą miłego i proszącego dzieciaka?
   - Mam wredne poczucie humoru. Przepraszam. Wiesz 
przecież, że tylko się z tobą drażniłem. Potrzebna mi twoja 
pomoc.
   - Jesteś właśnie tym, kogo potrzebuje świat. 
Dwunastolatkiem, który rozwiąże wszystkie problemy.
   - To nie moja wina, że mam dwanaście lat. I nie moja 
wina, że właśnie teraz pojawiły się możliwości. Nastał 
czas, kiedy potrafię wpłynąć na bieg wydarzeń. W chwilach 
zamętu świat zawsze jest demokratyczny i wygrywa człowiek z 
najsilniejszym głosem. Wszyscy myślą, że Hitler stał się 
potężny dzięki swoim armiom, dzięki temu, że chciały 
zabijać. To po części prawda, ponieważ w prawdziwym świecie 
władza zawsze opiera się na groźbie śmierci i hańby. Ale on 
panował przede wszystkim słowami, wypowiadając właściwe 
słowa we właściwym czasie.
   - Właśnie myślałam o tym, by cię do niego porównać.
   - Nie czuję nienawiści do Żydów, Val. Nie chcę nikogo 
niszczyć. I nie chcę wojny. Chciałbym, by świat był 
zjednoczony. Czy to źle? Nie chcę, żebyśmy wrócili do 
dawnych czasów. Czytałaś o wojnach światowych?
   - Tak.
   - Mogą się powtórzyć. Może być jeszcze gorzej. Możemy 
skończyć jako część Układu Warszawskiego. Sama widzisz, 
jakie to przyjemne.
   - Peter, czy nie rozumiesz, że jesteśmy dziećmi? Chodzimy 
do szkoły, dorastamy... - ale nawet spierając się pragnęła, 
by ją przekonał. Chciała tego od samego początku.
   Peter jednak jeszcze nie wiedział, że wygrał.
   - Jeśli w to uwierzę, jeśli się z tym pogodzę, to 
powinienem czekać bezczynnie i patrzyć, jak znikają 
możliwości. A kiedy dorosnę, będzie już za późno. Posłuchaj 
mnie, Val. Wiem, co o mnie myślisz, co zawsze myślałaś. 
Byłem złym, złośliwym bratem. Byłem okrutny wobec ciebie i 
jeszcze bardziej wobec Endera, zanim go zabrali. Ale nie 
czułem do was nienawiści. Kochałem was oboje, musiałem tylko 
być... musiałem sprawować kontrolę, rozumiesz? To dla mnie 
najważniejsze, to mój największy talent, dostrzegam słabe 
punkty; potrafię je wykorzystać. Po prostu je widzę, bez 
żadnego wysiłku. Mógłbym się zająć interesami, prowadzić 
jakąś wielką korporację. Kręciłbym i manewrował, aż 
znalazłbym się na szczycie. Co miałbym wtedy? Nic. Chcę 
rządzić, Val. Chcę sprawować władzę. Ale żeby to było coś, 
czym warto rządzić. Chciałbym osiągnąć coś wartościowego, 
Pax Americana na całym świecie. I jeśli ktoś przyjdzie, po 
tym, jak już pobijemy robali, przyjdzie tu, żeby nas 
pokonać, wtedy stwierdzi, że sięgnęliśmy do tysiąca planet, 
że żyjemy w pokoju ze sobą i że nie da się nas zniszczyć. 
Rozumiesz? Mam zamiar ocalić ludzkość przed samobójstwem.
   Nigdy nie słyszała, by mówił z takim przekonaniem, bez 
śladu ironii, śladu kłamstwa w głosie. Był coraz lepszym 
aktorem. A może zbliżył się do prawdy.
   - Sądzisz więc, że dwunastoletni dzieciak i jego młodsza 
siostra uratują świat?
   - Ile lat miał Aleksander? Nie planuję tego na jeden 
dzień. Po prostu chcę zacząć już teraz. Jeśli mi pomożesz.
   - Nie wierzę, że to, co robiłeś z wiewiórkami, było 
częścią planu. Robiłeś to, bo lubisz to robić.
   Peter ukrył twarz w dłoniach i zaszlochał. Val uznała, że 
udaje, ale potem zastanowiła się. Przecież to możliwe, że 
naprawdę ją kocha i że w chwili, gdy pojawiła się okazja, 
chce osłabić siebie w jej oczach, by zdobyć jej miłość. 
Manipuluje mną, pomyślała, ale to nie znaczy, że nie jest 
szczery. Kiedy opuścił dłonie, miał mokre policzki i 
czerwone oczy.
   - Wiem - powiedział. - To właśnie tego obawiam się 
najbardziej. Że jestem potworem. Nie chcę zabijać, ale nie 
mogę się powstrzymać.
   Jeszcze nie widziała, by tak się odsłonił. Sprytny 
jesteś, Peter. Oszczędzałeś swoje słabości, żeby użyć ich 
teraz i wzruszyć mnie. Ale naprawdę była wzruszona. Ponieważ 
jeśli to prawda, choćby częściowa, że nie jest potworem, to 
ona też może zaspokoić swoje - tak podobne do Peterowego - 
pragnienie władzy i nie stać się nim. Wiedziała, że Peter 
kalkuluje nawet w tej chwili, ale sądziła, że mimo to mówi 
prawdę. Sondował ją tak długo, aż dotarł do ukrytego głęboko 
zaufania.
   - Val, jeśli mi nie pomożesz, nie wiem, czym się stanę. 
Ale jeśli będziesz przy mnie jako partnerka we wszystkim,  
powstrzymasz mnie od zostania... czymś takim. Takim złym.
   Kiwnęła głową. Tylko udajesz, że chcesz dzielić ze mną 
władzę, pomyślała, ale naprawdę ja mam władzę nad tobą, choć 
nic o tym nie wiesz.
   - Dobrze. Pomogę ci.
   Gdy tylko ojciec wprowadził ich na swój dostęp 
obywatelski, zaczęli badać środowisko. Trzymali się z daleka 
od sieci wymagających prawdziwych nazwisk. Nie było to 
trudne, jako że prawdziwe nazwiska wiązały się tylko z 
pieniędzmi. Nie potrzebowali pieniędzy. Szukali 
szacunku, a to mogli zdobyć. We właściwych sieciach, pod 
fałszywymi imionami, mogli być kimkolwiek: starcem, kobietą 
w średnim wieku, każdym, dopóki uważali na swój styl 
pisania. Wszyscy inni mieli widzieć tylko ich słowa, ich 
idee. Każdy obywatel startował w sieci na równych prawach.  
   Z początku używali naprędce wymyślonych pseudonimów, nie 
imion, jakie Peter planował uczynić sławnymi i wpływowymi. 
Naturalnie nie występowali na wielkich konferencjach 
państwowych i międzynarodowych - mogli tylko słuchać, dopóki 
ich nie zaproszą lub nie wybiorą, by wzięli w nich udział. 
Włączali się jednak i obserwowali, czytali eseje podpisywane
przez słynne nazwiska, słuchali dyskusji toczących się na 
ekranach komputerów.  
   Za to na mniejszych konferencjach, gdzie zwykli ludzie 
wypowiadali się na temat wielkich debat, zaczęli włączać 
własne komentarze. Na początku Peter upierał się, by były 
świadomie podżegające.  
   - Nie dowiemy się, jak działa nasz styl, dopóki nie uzyskamy 
reakcji. Jeśli będziemy uprzejmi, nikt nie odpowie.  
   Nie byli uprzejmi i ludzie odpowiadali. To, co pojawiało się 
na ich temat w sieciach publicznych było raczej kwaśne. To, 
co otrzymywali jako pocztę prywatną, było jadowite. 
Dowiedzieli się jednak, co w ich tekstach oceniane jest
jako dziecinne i niedojrzałe. I poprawiali je.  
   Wreszcie Peter uznał, że wiedzą, jak pisać po dorosłemu. 
Zlikwidował dawne wcielenia i poważnie zaczął się 
przygotowywać do zwrócenia na siebie uwagi.  
   - Musimy sprawiać wrażenie zupełnie różnych osób. 
Zajmiemy się różnymi sprawami. Nigdy nie będziemy 
się na siebie powoływać. Twoim polem działania będą sieci 
zachodniego wybrzeża, moim południe.
Także wydania lokalne. Bierzmy się do roboty.  
   Wzięli się do roboty. Mama i ojciec martwili się czasem, 
gdyż Peter i Valentine nie odstępowali od siebie na krok. 
Nie mogli jednak narzekać - mieli dobre stopnie, a Valentine 
tak dobrze wpływała na Petera. Zmieniła jego stosunek do 
całego otoczenia. Siadywali oboje wśród drzew, gdy nie 
padało, lub w małych restauracjach albo parkach pod dachem w 
czasie deszczu, i tworzyli swe polityczne komentarze. Peter 
starannie zaprojektował obie postacie tak, by żadna z nich 
nie prezentowała wszystkich jego poglądów. Mieli nawet w 
zapasie kilka wcieleń na wypadek, gdyby potrzebowali opinii 
kogoś trzeciego.  
   - Niech każde z nich samo znajduje sobie stronników - 
oświadczył Peter.  
   Kiedyś, zmęczona wygładzaniem i przepisywaniem tekstu, by 
Peter był zadowolony, Valentine zirytowała się.  
   - Sam sobie to napisz! - powiedziała.  
   - Nie mogę - odparł. - Oni nie mogą pisać w podobnym stylu. 
Nigdy. Zapominasz, że kiedyś będziemy tak znani, że ktoś 
przeprowadzi analizę. Za każdym razem musi stwierdzić, że 
jesteśmy różnymi ludźmi.  
   Pisała więc dalej. Występowała na ogół jako Demostenes - to 
Peter wybrał takie imię. Siebie nazwał Loke. Było 
oczywiste, że są to pseudonimy, ale to należało do planu.  
   - Przy odrobinie szczęścia zaczną zgadywać, kim naprawdę 
jesteśmy.  
   - Jeśli będziemy sławni, rząd może sprawdzić dostęp i  
dowiedzieć się.  
   - Wtedy nasza pozycja nie ucierpi za bardzo. Ludzie będą 
zaszokowani, że Demostenes i Loke to dwójka dzieciaków, ale 
już się przyzwyczają do słuchania tego, co mówimy.  
   Zaczęli opracowywać debaty dla swoich postaci. Valentine 
zaczynała artykułem otwierającym, a Peter wymyślał kogoś, 
kto jej odpowiadał. Odpowiedź była inteligentna, a cała 
dyskusja żywa, pełna delikatnych inwektyw i dobrej, 
politycznej retoryki. Valentine miała talent tworzenia 
aliteracji, dzięki czemu jej sformułowania zapadały w 
pamięć. Potem wprowadzali teksty do sieci, rozdzielone w 
czasie tak, by sprawiały wrażenie pisanych pod wpływem 
chwili. Czasami inni użytkownicy dokładali własne 
komentarze, ale Peter i Valentine zwykle ignorowali je lub 
nieznacznie tylko zmieniali własne wypowiedzi, aby 
odnotować, co zostało powiedziane.  
   Peter starannie zapisywał ich najlepiej brzmiące hasła i od 
czasu do czasu sprawdzał, czy nie pojawiają się u kogoś 
innego. Nie wszystkie znajdywał, ale większość powtarzano tu 
czy tam, niektóre nawet w ważnych dyskusjach na głównych 
sieciach.  
   - Czytają nas - stwierdził. - Idee zaczynają się przesączać.  
   - A przynajmniej hasła.  
   - To tylko sposób pomiaru. Zaczynamy zdobywać wpływy. Nikt 
jeszcze nie powołuje się na nas z nazwiska, ale omawiają 
sprawy, które wskazaliśmy. Pomagamy układać program. 
Trafiamy, gdzie trzeba.  
   - Czy powinniśmy spróbować się włączyć do głównych dyskusji?  
   - Nie. Poczekamy, aż nas zaproszą.  
   Działali od siedmu miesięcy, kiedy jedna z sieci zachodniego 
wybrzeża przesłała Demostenesowi wiadomość. Proponowali 
objęcie cotygodniowej kolumny w prestiżowym programie 
informacyjnym.  
   - Nie mogę wziąć tygodniowej kolumny - zaprotestowała 
Valentine. - Nie mam jeszcze miesiączki.  
   - Te dwie rzeczy nie mają związku - odparł Peter.  
   - Dla mnie mają. Jestem jeszcze dzieckiem.  
   - Powiedz, że się zgadzasz, ale ponieważ nie chcesz zdradzać 
swojej tożsamości, niech ci płacą czasem w sieci. Dostaniesz 
nowy kod dostępu poprzez ich korporację.  
   - I kiedy rząd zechce mnie wyśledzić...  
   - Będziesz po prostu osobą, która może się włączyć poprzez 
CalNet. Dostęp obywatelski ojca nie będzie potrzebny. Nie 
mogę tylko pojąć, dlaczego chcą Demostenesa wcześniej niż 
Loke'a.  
   - Prawdziwy talent zwycięża.  
   Jako gra rzecz była dość zabawna. Valentine jednak nie 
podobały się niektóre z poglądów, jakie Peter kazał głosić 
Demostenesowi. Demostenes rozwijał się jako felietonista 
paranoicznie niemal anty-Warszawski. To ją niepokoiło, gdyż 
to Peter umiał wykorzystywać strach w swoich tekstach. 
Musiała przychodzić do niego po rady, jak powinna to robić. 
Tymczasem Loke głosił umiarkowaną strategię 
porozumienia. Miało to pewien sens. Każąc jej pisać jako 
Demostenes był pewien, że ujawni on także pewne tendencje 
porozumienia, gdy jednocześnie Loke potrafi rozgrywać cudze 
lęki. Podstawowym jednak skutkiem tego był fakt, że stała 
się nierozerwalnie związana z Peterem. Nie mogła go porzucić 
i wykorzystać Demostenesa dla własnych celów. Nie 
wiedziałaby, jak to zrobić. Ta niemożność odnosiła się także 
do drugiej strony. Bez niej nie potrafiłby pisać jak Loke. 
A może by potrafił?  
   - Zdawało mi się, że chodzi o zjednoczenie świata. Pisząc co 
każesz, Peter, praktycznie nawołuję do wojny, by zgnieść 
Układ Warszawski.  
   - Nie do wojny, tylko otwartych sieci i zakazu kontroli 
dostępu. Swobodnego przepływu informacji. Na miłość boską, 
idzie o przestrzeganie praw Ligi.  
   Nieświadomie Valentine zaczęła przemawiać głosem 
Demostenesa, choć z pewnością nie prezentowała jego opinii.  
   - Wszyscy wiemy, że od chwili swego powstania Układ 
Warszawski powinien być traktowany jako jedność tam, gdzie w 
grę wchodzą prawa Ligi. Międzynarodowy przepływ informacji 
jest wciąż otwarty. Natomiast między narodami Układu te 
kwestie są ich sprawą wewnętrzną. Dlatego właśnie zgodzili 
się na amerykańską hegemonię w Lidze.  
   - Bronisz teraz poglądów Loke'a, Val. Zaufaj mi. Musisz 
nawoływać, by Układ Warszawski utracił swój oficjalny 
status. Musisz naprawdę denerwować ludzi. Żeby później, 
kiedy zaczniesz dostrzegać potrzebę kompromisu...  
   - Wtedy przestaną mnie czytać i pójdą na wojnę.  
   - Zaufaj mi, Val. Wiem, co robię.  
   - Skąd niby wiesz? Nie jesteś mądrzejszy ode mnie i nigdy 
przedtem tego nie robiłeś.  
   - Mam trzynaście lat, a ty dziesięć.  
   - Prawie jedenaście.  
   - I wiem, jak to wszystko działa.  
   - No dobrze. Zrobię, co mówisz. Ale nie mam zamiaru pisać 
żadnych tekstów typu wolność albo śmierć.  
   - Takie też napiszesz.  
   - I kiedy pewnego dnia nas złapią, będą się zastanawiać, 
czemu twoja siostra jest takim jastrzębiem. Już widzę, jak 
im tłumaczysz, że to ty mi kazałeś.  
   - Jesteś pewna, że nie masz właśnie okresu, mała kobietko?  
   - Nienawidzę cię, Peterze Wiggin.  
   Jednak najbardziej zmartwił Valentine fakt, że kiedy jej 
artykuły włączono do kilku miejscowych sieci informacyjnych, 
ojciec zaczął je czytywać i cytować przy stole.  
   - Wreszcie ktoś obdarzony rozsądkiem - oświadczył. Potem 
odczytał kilka akapitów, których w swoim własnym tekście 
Valentine nienawidziła najbardziej. - Można pracować z tymi 
hegemonistycznymi Rosjanami, póki grożą nam robale. Ale 
kiedy wygramy, nie wyobrażam sobie, żeby połowa 
cywilizowanego świata pozostała w praktyce helotami. Co o 
tym sądzisz, kochanie?  
   - Chyba za bardzo się przejmujesz - odparła matka.  
   - Podoba mi się ten Demostenes. Rozsądnie myśli. Dziwne, że 
nie ma go w głównych sieciach. Sprawdzałem, czy nie bierze 
udziału w debatach o stosunkach międzynarodowych i wiesz, 
nigdy w nich nie wystąpił.  
   Valentine straciła apetyt i odeszła od stołu. Odczekawszy 
chwilę Peter wyszedł za nią.  
   - Widzę, że nie podoba ci się okłamywanie ojca - powiedział. 
- Co z tego? Przecież go nie okłamujesz. On nie przypuszcza, 
że to ty jesteś Demostenesem, a ty nie wierzysz w to, co 
Demostenes mówi. Wszystko się kasuje i nic z tego nie 
wynika.  
   - Właśnie takie rozumowanie sprawia, że Loke jest durniem.  
   Naprawdę jednak martwiło ją to, że ojciec rzeczywiście 
zgadza się z Demostenesem. Sądziła, że tylko głupcy mogą go 
popierać.  
   Kilka dni później Loke został wybrany do prowadzenia 
kolumny w sieci informacyjnej Nowej Anglii, specjalnie po 
to, by prezentować poglądy przeciwne do głoszonych przez 
Demostenesa.  
   - Całkiem nieźle jak na parę dzieciaków, których owłosienie 
łonowe składa się z ośmiu włosów do spółki - stwierdził 
Peter.  
   - Od prowadzenia kolumny w sieci informacyjnej do rządzenia 
światem jest długa droga - przypomniała mu Valentine. - Tak 
długa, że nikt jej jeszcze nie przeszedł.  
   - Owszem, przeszedł. A przynajmniej jej psychologiczny 
odpowiednik. W moim pierwszym artykule mam zamiar umieścić 
kilka bardzo złośliwych uwag na temat Demostenesa.  
   - Demostenes nawet nie zauważy, że istnieje taki ktoś jak 
Loke. Nigdy.  
   - Na razie.  
   Teraz, kiedy ich wcielenia zyskały pełne utrzymanie z zysków 
płynących z pisania, korzystali z dostępu ojca jedynie dla 
rezerwowych postaci. Matka zauważyła, że zbyt wiele czasu 
poświęcają sieciom.  
   - Co za dużo to niezdrowo - powiedziała.  
   Peter pozwolił, by dłoń zadrżała mu lekko.  
   - Jeśli tak sądzisz, mogę przestać - powiedział. - Chyba 
uda mi się panować nad sobą. Naprawdę.  
   - Nie, nie - przestraszyła się. - Nie chcę, żebyś 
przestawał. Po prostu bądź ostrożny, to wszystko.  
   - Jestem ostrożny, mamo.  
                              *
   Nic się nie zmieniło, nic nie zaszło w ciągu tego roku, 
Ender był tego pewien, a jednak miał wrażenie, że wszystko 
się psuje. Nadal prowadził w tabeli wyników i nikt już nie 
wątpił, że na to zasługuje. W wieku dziewięciu lat dowodził 
już plutonem w Armii Feniksa, z Petrą Arkanian jako 
komendantem. Nadal prowadził swoje ćwiczenia, tylko że teraz 
uczęszczała na nie elitarna, wyznaczana przez dowódców, grupa 
żołnierzy, choć każdy Starter, który miał ochotę, mógł 
także przyjść. Alai miał swój pluton w innej armii i nadal 
byli przyjaciółmi; Shen nie został dowódcą, ale to nie miało 
znaczenia. Dink Meeker zgodził się wreszcie objąć armię i 
zastąpił Rossa Nosa. Wszystko idzie dobrze, wręcz 
znakomicie. Nie mógłby marzyć o niczym lepszym...  
   Więc dlaczego nienawidził takiego życia?  
   Przechodził przez codzienną rutynę treningów i gier. 
Lubił uczyć chłopców w swoim plutonie, a oni lojalnie 
podążali za nim. Zyskał powszechne poważanie, a na 
wieczornych ćwiczeniach traktowano go z szacunkiem. Dowódcy 
przychodzili obserwować jego manewry. Inni żołnierze 
zbliżali się do jego stołu w mesie i prosili o pozwolenie na 
zajęcie miejsca.  Nawet nauczyciele odnosili się do niego 
uprzejmie.  
   Okazywali mu tyle szacunku, że miał ochotę krzyczeć.  
   Przyglądał się dzieciakom w armii, świeżo z grup 
startowych, jak bawią się, nabijają ze swoich plutonowych, 
gdy myślą, że nikt nie widzi. Obserwował starych 
i przyjaciół, znających się od lat, gadających i śmiejących się 
podczas wspominania dawnych bitew, znajomych żołnierzy i 
dowódców, którzy już dawno skończyli Szkołę Bojową.  
   Wśród jego przyjaciół nie było śmiechu ani wspomnień. 
Tylko praca. Inteligentne dyskusje, podniecenie przed 
nadchodzącą bitwą, ale to wszystko. Tego wieczoru na 
ćwiczeniach zdarzyło się to znowu. Ender z Alai omawiali 
niuanse manewrów w otwartej przestrzeni, gdy podszedł Shen, 
słuchał przez chwilę, po czym złapał Alai za ramiona i 
krzyknął: "Nova! Nova! Nova!".  Alai wybuchnął śmiechem i 
przez moment Ender patrzył, jak wspólnie przypominają sobie 
to starcie, gdy manewry w otwartej przestrzeni odbywały się 
naprawdę, kiedy przemykali obok starszych chłopców i...  
   Nagle przypomnieli sobie, że Ender stoi obok nich.  
   - Przepraszam cię, Ender - powiedział Shen.  
   Przeprosił. Za co? Za przyjaźń?  
   - Przecież ja też tam byłem - odezwał się wtedy.  
   A oni przeprosili jeszcze raz. I z powrotem do pracy. I 
znowu szacunek. Ender pojął nagle, że w tym rozbawieniu, w 
tej ich przyjaźni nawet nie przyszło im do głowy, że to 
mogłoby dotyczyć także jego.  
   Jak mogą sądzić, że do nich należy? Czy się roześmiał? 
Czy włączył? Stał tylko i patrzył jak nauczyciel.  
   Tak właśnie o nim myślą. Nauczyciel. Legendarny żołnierz. 
Nie jeden z nich. Nie ktoś, kogo obejmujesz i szepczesz 
Salaam do ucha. To było dobre wtedy, gdy Ender wydawał się 
ofiarą innych, był narażony na ciosy. Teraz był żołnierzem 
doświadczonym i całkowicie, absolutnie samotnym.  
   Porozczulaj się nad sobą, Ender. Leżąc na posłaniu 
wystukał na klawiaturze: BIEDNY ENDER. Potem zaśmiał się z 
siebie i oczyścił ekran. W całej Szkole nie było nikogo, kto 
by nie chciał się z nim zamienić.  
   Wywołał grę fantasy. Przeszedł, jak robił to często, obok 
wioski, którą karły wyryły w pagórku utworzonym przez ciało 
Olbrzyma. Nietrudno było budować solidne ściany, gdy żebra 
wyginały się w odpowiedni sposób, a między nimi zostawało 
dość miejsca na okna. Całe ciało podzielono na mieszkania, 
wychodzące na drogę wzdłuż kręgosłupa. Publiczny amfiteatr 
wykuto w miednicy, a między nogami Olbrzyma pasło się stado 
kucyków. Ender nigdy nie był pewien, co robią karły, kiedy jego 
tam nie ma, ale zostawiały go w spokoju, gdy szedł przez 
wioskę, więc i on nie robił im krzywdy.  
   Przeskoczył przez miednicę u podstawy rynku i wszedł na 
pastwisko. Kucyki uciekły. Nie gonił ich. Nie rozumiał już, 
na jakiej zasadzie funkcjonuje gra. Za dawnych dni, kiedy po 
raz pierwszy dotarł do Końca Świata, istniała tylko walka i 
zagadki: pobić przeciwnika, zanim on cię zabije, albo 
wymyślić, jak ominąć przeszkodę. Teraz jednak nikt go nie 
atakował, nie było wojen i gdziekolwiek poszedł, nie 
spotykał żadnych przeszkód.  
   Z wyjątkiem, oczywiście, komnaty w zamku na Końcu Świata. To 
jedno niebezpieczne miejsce pozostało. I Ender, jakkolwiek 
by się zaklinał, że tego nie zrobi, zawsze tam wracał, 
zawsze zabijał węża, zawsze spoglądał w twarz swego brata w 
lustrze i zawsze, cokolwiek zrobił, ginął.  
   Tym razem także nic się nie zmieniło. Spróbował użyć noża 
leżącego na stoliku, by wydłubać kamień z muru. Gdy tylko 
rozkruszył zaprawę, przez szparę chlusnęła woda i Ender 
przyglądał się swojej postaci, nad którą utracił kontrolę, 
walczącej szaleńczo o pozostanie przy życiu. Okna komnaty 
zniknęły, woda podniosła się i figurka utonęła. I przez cały 
czas twarz Petera Wiggina spoglądała na niego z lustra.  
   Jestem uwięziony, pomyślał Ender. Uwięziony na Końcu Świata, 
skąd nie ma wyjścia. Rozpoznał wreszcie gorzki smak, 
jaki go dręczył mimo wszystkich sukcesów w Szkole Bojowej. 
To była rozpacz.  
                              *
   Kiedy Valentine zjawiła się w szkole, przy wejściu czekali 
ludzie w mundurach. Nie stali tam jak strażnicy, raczej 
łazili dookoła jakby czekając na kogoś, kto załatwiał 
wewnątrz swoje sprawy. Nosili mundury marines MF, takie 
same, jakie oglądała na krwawych wideo z bitew. W szkole 
powiało przygodą, wszystkie dzieci były podniecone.  
   Oprócz Valentine. Przede wszystkim przypomniało jej to 
Endera. A po drugie, przestraszyła się. Ostatnio ktoś 
opublikował ostrą recenzję tekstów Demostenesa. Ta recenzja, 
a zatem i jej wypowiedzi, stały się tematem otwartej 
konferencji w sieci stosunków międzynarodowych, gdzie bardzo 
znani i wpływowi ludzie atakowali i bronili Demostenesa. 
Najbardziej przeraziła ją uwaga pewnego Anglika: "Czy tego 
chce, czy nie, Demostenes nie może wiecznie zachowywać swego 
incognito. Rozgniewał zbyt wielu rozsądnych ludzi i 
zadowolił zbyt wielu głupców, by nadal ukrywać się za tym aż 
nazbyt odpowiednim pseudonimem. Albo sam zdejmie maskę, by 
stanąć na czele sił ciemnoty, jakie zgromadził, albo 
przeciwnicy zedrą mu ją, by lepiej poznać i zrozumieć 
chorobę, która wydała tak skrzywiony, szalony umysł".  
   Peter był zachwycony, ale tego właśnie można się było po nim 
spodziewać. Valentine czuła lęk, że tak wielu wpływowych 
ludzi zirytowała drapieżność Demostenesa i że naprawdę mogą 
ją wyśledzić. MF potrafiłoby tego dokonać, nawet jeśli 
amerykańskiemu rządowi konstytucja zabrania takiej próby. 
A teraz żołnierze MF czekali wokół szkoły średniej w 
Western Guilford. Akurat tutaj. Nie był to przecież punkt 
werbunkowy dla marines.  
   Dlatego nie zdziwiła się, kiedy zaraz po włączeniu przez 
ekran komputera popłynęła wiadomość: 
   PROSZĘ SIĘ WYŁĄCZYĆ I NATYCHMIAST PRZEJŚĆ DO GABINETU 
   DR LINEBERRY.  
   Valentine czekała nerwowo pod biurem dyrektorki. Wreszcie dr 
Lineberry otworzyła drzwi i skinęła na nią. Ostatnie 
wątpliwości rozwiały się, gdy zobaczyła tęgiego mężczyznę w 
mundurze pułkownika MF siedzącego w jednym z foteli.  
   - Jesteś Valentine Wiggin - powiedział.  
   - Tak - szepnęła.  
   - Pułkownik Graff. Już się spotkaliśmy. 
   Spotkali się? Nigdy nie miała do czynienia z MF.  
   - Przyjechałem, żeby porozmawiać z tobą w zaufaniu na temat 
twojego brata.  
   Więc nie tylko ona. Mają też Petera. A może to 
inna sprawa? Popełnił jakieś szaleństwo? Sądziła, że 
przestał robić takie rzeczy.  
   - Valentine, wydajesz się przestraszona. Nie ma powodów. 
Zapewniam cię, że twój brat czuje się dobrze. Z naddatkiem 
spełnił nasze oczekiwania.  
   Dopiero teraz, czując ogromną ulgę, zrozumiała, że pułkownik 
mówi o Enderze. Ender... Nie chodziło im o ukaranie jej, ale 
o małego Endera, który odszedł tak dawno temu i nie był 
wplątany w intrygi Petera. Ender miał szczęście. 
Odjechał, zanim Peter zdążył go wciągnąć do spisku.  
   - Jakie uczucia żywisz wobec brata, Valentine?  
   - Endera?  
   - Naturalnie.  
   - Jakie mogę mieć uczucia? Widziałam go ostatnio, kiedy 
miałam osiem lat. Od tego czasu żadnej wiadomości.  
   - Pani doktor, mogłaby pani zostawić nas samych?  
   Lineberry była wyraźnie poirytowana.  
   - Chociaż wie pani, sądzę, że rozmowa z Valentine będzie 
bardziej owocna, jeśli wyjdziemy na spacer. Na podwórko. 
Daleko od urządzeń nagrywających, umieszczonych tu przez 
pani zastępcę.  
   Po raz pierwszy w życiu Valentine zobaczyła, jak dr 
Lineberry nie potrafi wykrztusić słowa. Pułkownik Graff 
odsunął wiszący na ścianie obraz i odkleił od tynku 
dźwiękoczułą membranę z przekaźnikiem.  
   - Tanie - stwierdził. - Ale skuteczne. Sądziłem, że pani 
wie.  
   Lineberry wzięła urządzenie i usiadła ciężko przy biurku. 
Graff wyprowadził Valentine na zewnątrz.  
   Ruszyli w stronę boiska. Żołnierze szli za nimi w pewnej 
odległości; rozdzielili się i uformowali luźny krąg, by ich 
pilnować w możliwie szerokim promieniu.  
   - Valentine, musisz pomóc Enderowi.  
   - Jak pomóc?  
   - Tego nie jesteśmy pewni. Potrzebujemy cię, żebyś nam 
pomogła wymyślić, jak możesz nam pomóc.  
   - Co się stało?  
   - To część naszych problemów. Nie wiemy.  
   Valentine nie mogła pohamować śmiechu.  
   - Nie widziałam go od trzech lat! A wy macie go u siebie 
przez cały czas!  
   - Valentine, mój przelot na Ziemię i z powrotem do Szkoły 
Bojowej kosztuje więcej, niż twój ojciec zarobi przez całe 
życie. Nie podróżuję bez powodu.  
   - Król miał sen - powiedziała Valentine. - Ale zapomniał go. 
Kazał więc mędrcom wytłumaczyć ten sen, jeśli nie chcą 
zginąć. Tylko Daniel to potrafił, ponieważ był prorokiem.  
   - Czytujesz Biblię?  
   - W tym roku na angielskim zajmujemy się klasyką. Nie jestem 
prorokiem.  
   - Żałuję, że nie mogę ci opowiedzieć wszystkiego o sytuacji 
Endera. Zajęłoby to długie godziny, może dni, a potem 
musiałbym cię umieścić w areszcie zapobiegawczym, gdyż 
większa część tego jest ściśle tajna. Zobaczmy więc, co 
można osiągnąć z ograniczoną informacją. Jest taka gra, w 
którą nasi kursanci grają z komputerem - i opowiedział jej o 
Końcu Świata, o zamkniętej komnacie i wizerunku Petera w 
zwierciadle.  
   - To komputer umieszcza tam obraz, nie Ender. Dlaczego nie 
zapytacie komputera?  
   - Komputer nie wie.  
   - A ja mam wiedzieć?  
   - Już drugi raz od chwili przybycia Ender doprowadza tę grę 
do ślepego zaułka. Do rozgrywki, która wydaje się nie mieć 
rozwiązania.  
   - Znalazł je za pierwszym razem?  
   - W końcu tak.  
   - Więc dajcie mu trochę czasu, a pewnie tę też rozwiąże.  
   - Nie jestem pewien. Wiesz, Valentine, twój brat jest bardzo 
nieszczęśliwym chłopcem.  
   - Dlaczego?  
   - Nie wiem.  
   - Niewiele pan wie, prawda?  
   Przez chwilę myślała, że pułkownik się rozgniewa. Zamiast 
tego jednak postanowił się roześmiać.  
   - Tak, to prawda. Valentine, dlaczego Ender wciąż widzi w 
lustrze twojego brata Petera?  
   - Nie powinien. To głupie.  
   - Dlaczego głupie?  
   - Ponieważ jeśli istnieje ktoś, kto jest całkowitym 
przeciwieństwem Endera, to właśnie Peter.  
   - W jaki sposób?  
   Valentine nie mogła wymyślić żadnej bezpiecznej odpowiedzi. 
Zbyt wiele pytań o Petera mogło sprowadzić kłopoty. Znała 
świat na tyle dobrze, by wiedzieć, że nikt nie potraktuje 
poważnie planów Petera zdobycia władzy nad Ziemią, nikt nie 
uzna w nim zagrożenia dla istniejących rządów. Mogą jednak 
stwierdzić, że jest obłąkany i trzeba go leczyć z megalomanii.  
   - Przygotowujesz się, żeby mnie okłamać - stwierdził Graff.  
   - Szykuję się, żeby już z panem nie rozmawiać - odparła 
Valentine.  
   - I boisz się. Czego się boisz?  
   - Nie podobają mi się pytania o moją rodzinę. Proszę jej do 
tego nie mieszać.  
   - Valentine, właśnie próbuję nie mieszać do tej sprawy 
twojej rodziny. Przyszedłem do ciebie, żeby nie 
przeprowadzać całej masy testów na Peterze i nie 
przesłuchiwać rodziców. Staram się rozwiązać ten problem 
teraz, z osobą, którą Ender kocha i której ufa. Być może 
jedyną, którą kocha i ufa. Jeśli się nam nie uda, zażądamy 
twojej rodziny i od tego momentu będziemy robić to, co 
uznamy za stosowne. To bardzo poważna sprawa, Valentine, i 
nie odejdę tak po prostu.  
   Jedyna osoba, którą Ender kocha i której ufa... Poczuła 
ukłucie bólu, żalu; wstydu, że teraz Peter był jej bliski, 
Peter stał się ośrodkiem jej życia. Dla Endera pali 
ogniska na urodziny. Peterowi pomaga spełnić marzenia.  
   - Nigdy nie uważałam pana za miłego człowieka. Ani wtedy, 
kiedy przyjechał pan zabrać Endera, ani teraz.
   - Nie udawaj, że jesteś głupiutką dziewczyneczką. Oglądałem 
twoje wyniki, kiedy byłaś mała i teraz niewielu profesorów w 
college'ach potrafiłoby ci dorównać.  
   - Ender i Peter nienawidzą się nawzajem.  
   - To wiem. Powiedziałaś, że są przeciwieństwami. Dlaczego?  
   - Peter... potrafi być czasem okropny.  
   - W jaki sposób okropny?  
   - Podły. Zwyczajnie podły i tyle.  
   - Valentine, dla dobra Endera powiedz mi, co on robi, kiedy 
jest podły.  
   - Często grozi śmiercią. Nie mówi poważnie. Ale kiedy 
byliśmy mali, Ender i ja baliśmy się go bardzo. Powtarzał, 
że nas zabije. Chociaż właściwie mówił, że zabije Endera.  
   - Widzieliśmy to czasem poprzez czujnik.  
   - Właśnie z powodu czujnika.  
   - To wszystko? Opowiedz mi o Peterze.  
   Więc powiedziała mu o dzieciach we wszystkich szkołach, 
do których chodził Peter. Nigdy ich nie bił, ale i tak 
znęcał się nad nimi. Odkrywał to, czego najbardziej się 
wstydziły i powtarzał osobie, na której szacunku najbardziej 
im zależało. Odkrywał, czego najbardziej się bały i 
pilnował, by spotykały się z tym możliwie często.  
   - Czy postępował tak wobec Endera?  
   Valentine pokręciła głową.  
   - Jesteś pewna? Czy Ender nie miał słabych punktów? Czegoś, 
czego się bał albo wstydził?  
   - Ender nigdy nie zrobił niczego, czego musiałby się 
wstydzić.  
   Nagle, sama zawstydzona tym, że zapomniała i zdradziła 
Endera, rozpłakała się.  
   - Czemu płaczesz?  
   Potrząsnęła głową. Nie umiałaby opisać tego uczucia, gdy 
myślała o swoim małym braciszku, takim dobrym, którego tak 
długo ochraniała, a potem uświadomiła sobie, że teraz jest 
sprzymierzeńcem Petera, niewolnicą Petera, pomocnikiem 
Petera w realizacji planu, nad którym zupełnie straciła 
kontrolę. Ender nigdy nie poddał się Peterowi, ale ona się 
zmieniła. Stała się jego częścią, czymś, czym Ender nigdy 
nie był.  
   - Ender nigdy nie ustępował - powiedziała.  
   - Przed czym?  
   - Przed Peterem. Przed staniem się takim jak Peter.  
   Szli w milczeniu wzdłuż linii bramkowej.  
   - Jak Ender mógł się stać takim jak Peter?  
   Valentine wzruszyła ramionami.  
   - Już panu powiedziałam.  
   - Przecież nigdy nie zrobił nic takiego. Był tylko małym 
chłopcem.  
   - Ale oboje chcieliśmy. Chcieliśmy... zabić Petera.  
   - Aha.  
   - Nie, to nieprawda. Nigdy o tym nie mówiliśmy. Ender nigdy 
nie powiedział, że chciałby to zrobić. To ja... ja to 
myślałam. To ja, nie Ender. Nie powiedział, że chce go 
zabić.  
   - A czego chciał?  
   - Nie chciał być...  
   - Być czym?  
   - Peter torturuje wiewiórki. Rozpina je na ziemi, żywcem 
obdziera ze skóry, a potem siedzi i patrzy, jak umierają. 
Robił to kiedyś, teraz nie. Ale robił. Gdyby Ender wiedział, 
gdyby to zobaczył, chyba by...  
   - Chyba co? Ratował je? Próbował wyleczyć?  
   - Nie. W tamtych czasach nie... nie należało przeszkadzać w 
tym, co robił Peter. Ani mu się narażać. Ale Ender byłby 
dobry dla wiewiórek. Rozumie pan? On by je karmił.  
   - Przecież gdyby je karmił, stałyby się oswojone i Peter tym 
łatwiej by je łapał.  
   Valentine rozpłakała się znowu.  
   - Cokolwiek się zrobi, zawsze pomaga się Peterowi. Wszystko 
pomaga Peterowi, wszystko, nie można mu uciec choćby nie 
wiem co.  
   - Czy pomagasz Peterowi? - spytał Graff.  
   Nie odpowiedziała.  
   - Czy Peter jest takim złym człowiekiem, Valentine?  
   Przytaknęła.  
   - Czy jest najgorszym człowiekiem na świecie?  
   - Jak mógłby? Nie wiem. Jest najgorszym człowiekiem, jakiego 
znam.  
   - A przecież ty i Ender jesteście jego siostrą i bratem. 
Macie te same geny, tych samych rodziców. Jak może być taki 
zły, jeśli...  
   Valentine odwróciła się i zaczęła krzyczeć, jakby chciał ją 
zabić: 
   - Ender nie jest jak Peter! Wcale nie jest jak Peter! Tyle
że jest inteligentny, ale to wszystko! W niczym innym nikt 
nie może być podobny do Petera, on wcale... wcale nie jest 
jak Peter! Wcale!  
   - Rozumiem - rzekł Graff.  
   - Wiem, co myślisz, ty draniu, myślisz, że się mylę, że 
Ender jest podobny do Petera. No więc może  j a  jestem do 
niego podobna, ale nie Ender, wcale nie, tak mu mówiłam, 
kiedy płakał, powtarzałam mu wiele razy, nie jesteś jak 
Peter, nie lubisz krzywdzić ludzi, jesteś łagodny i dobry i 
zupełnie nie jak Peter!  
   - I to prawda.  
   Jego zgoda trochę ją uspokoiła.  
   - Jasne, że prawda. To szczera prawda.  
   - Valentine, czy zechcesz pomóc Enderowi?  
   - Nic nie mogę dla niego zrobić.  
   - Chodzi o to samo, co zawsze dla niego robiłaś. Uspokój go, 
powiedz, że wcale nie lubi krzywdzić ludzi, że jest dobry i 
łagodny i wcale nie jak Peter. To najważniejsze. Że zupełnie 
nie jest podobny do Petera.  
   - Zobaczę go?  
   - Nie. Chcę, żebyś napisała list.  
   - Co to da? Ender nie odpowiedział na żaden z moich listów.  
   Graff westchnął.  
   - Odpowiedział na każdy list, jaki otrzymał.  
   Zrozumiała, nim minęła sekunda.  
   - Wy śmierdziele...  
   - Izolacja jest... optymalnym środowiskiem dla rozwoju 
kreatywności. Potrzebowaliśmy jego idei, nie... mniejsza z 
tym, nie muszę się przed tobą tłumaczyć.  
   Jednak nie zapytała czemu to robi.  
   - Ale on słabnie. Traci tempo. Chcemy pchnąć go naprzód, a 
on się opiera.  
   - Może wyświadczę mu przysługę, jeśli każę panu się 
wypchać.  
   - Już mi pomogłaś. Możesz pomóc bardziej. Napisz do niego.  
   - Proszę obiecać, że nie wytnie pan nic z tego, co napiszę.  
   - Nie mogę ci tego obiecać.  
   - Więc nie mamy o czym rozmawiać.  
   - Nie ma problemu. Sam napiszę ten list. Wykorzystamy twoje, 
żeby uchwycić styl pisania. Prosta sprawa.  
   - Chcę go zobaczyć.  
   - Pierwszą przepustkę dostanie, kiedy będzie miał 
osiemnaście lat.  
   - Powiedział mu pan, że kiedy będzie miał dwanaście.  
   - Zmieniliśmy przepisy.  
   - Czemu mam panu pomagać?  
   - Nie mnie. Pomóż jemu. Czy to ma znaczenie, że pomożesz 
przy okazji i nam?  
   - Co za straszne rzeczy robicie z nim tam, na górze?  
   Graff parsknął.  
   - Valentine, moja maleńka, straszne rzeczy mają się dopiero 
zacząć.  
                              *
   Ender przeczytał cztery linijki listu, zanim się 
zorientował, że to nie od któregoś z żołnierzy ze Szkoły 
Bojowej. Nadszedł zwykłą drogą - otrzymał wiadomość CZEKA POCZTA, 
kiedy włączył komputer. Przeczytał cztery linijki, potem 
przeskoczył na koniec i sprawdził podpis. Następnie wrócił 
do początku i skulił się na posłaniu,odczytując słowa:
ENDER.  
TE DRANIE NIE PRZEPUŚCIŁY ŻADNEGO MOJEGO LISTU AŻ DO TERAZ.  
PISAŁAM ZE STO RAZY, A TY PEWNIE MYŚLAŁEŚ, ŻE WCALE. ALE 
PISAŁAM. NIE ZAPOMNIAŁAM O TOBIE. PAMIĘTAM O TWOICH 
URODZINACH. PAMIĘTAM WSZYSTKO. MOŻE NIEKTÓRZY MYŚLĄ, ŻE 
KIEDY JESTEŚ ŻOŁNIERZEM, JESTEŚ TERAZ OKRUTNY I TWARDY I 
LUBISZ KRZYWDZIĆ LUDZI, JAK MARINES NA WIDEO. ALE JA WIEM, 
ŻE TO NIEPRAWDA, ŻE WCALE NIE JESTEŚ JAK SAM-WIESZ-KTO. ON 
TERAZ WYDAJE SIĘ MILSZY, ALE W ŚRODKU DALEJ JEST ŚWIŃSKIM 
DRANIEM. MOŻESZ UDAWAĆ TWARDZIELA, ALE MNIE NIE OSZUKASZ. 
WCIĄŻ JAKOŚ WIOSŁUJĘ W STARYM CZUJ NIE.  
      KOCHAM CIĘ, INDYCZKU 

      VAL 

      NIE ODPISUJ. PEWNIE BĘDĄ PSYCHOANALIZOWAĆ TWÓJ LIST.  
   List wyraźnie został napisany z pełną aprobatą nauczycieli. 
Nie ulegało jednak wątpliwości, że pisała go Val. Słowo 
"psychoanalizować", określenie "świński drań" na Petera, 
przypomnienie żartu, kiedy wymawiali czółno jak "czuj no" - 
wszystkie te drobiazgi, o których wiedziała tylko Val.  
   A jednak było ich zbyt wiele, jak gdyby ktoś chciał się 
upewnić, że Ender uwierzy w autentyczność listu. Po co 
mieliby się tak starać, gdyby rzeczywiście był prawdziwy?  
   Zresztą i tak nie jest. Nawet gdyby pisała go własną krwią, 
nie byłby prawdziwy, bo to oni kazali go napisać. Pisała 
wcześniej i nie przepuścili żadnego z jej listów. Tamte 
mogły być autentyczne, ale ten był pisany na ich prośbę, był 
częścią ich manipulacji.  
   Znów poczuł rozpacz. Teraz jednak znał jej powód. Wiedział, 
czego tak bardzo nienawidzi. Nie kierował swym własnym życiem. 
To oni wszystko kontrolowali. Oni dokonywali wyborów. Jemu 
pozostała tylko gra i nic więcej. Wszystko inne należało do 
nich, do ich przepisów, planów, lekcji i programów. Tylko 
podczas bitwy mógł ruszyć w tę albo w tamtą stronę. Jedyne, 
co się liczyło, jedyne co było piękne i prawdziwe, to jego 
wspomnienie Valentine, osoby, która kochała go, zanim 
przystąpił do gry, kochała niezależnie od tego, czy trwała 
wojna z robalami. A oni mu ją zabrali i przeciągnęli na 
swoją stronę. Teraz była jedną z nich.  
   Nienawidził ich i ich gier. Nienawidził tak mocno, że 
zapłakał czytając pisany na zlecenie list Val. Inni chłopcy 
z Armii Feniksa zauważyli to i odwrócili wzrok. Ender Wiggin 
płacze? To było niepokojące. Działo się coś strasznego. 
Najlepszy żołnierz wszystkich armii leży na posłaniu i 
płacze. W sali panowała głęboka cisza.  
   Ender skasował list, usunął go z pamięci, po czym uruchomił 
grę fantasy. Nie wiedział, czemu tak mu zależy, by zagrać, 
by dotrzeć na Koniec Świata, ale nie tracił czasu. Dopiero 
płynąc na chmurze ponad jesiennymi barwami sielankowego 
świata, dopiero wtedy zrozumiał, co nienawidził najbardziej 
w liście Val. Ten list mówił tylko o Peterze. O tym, jak 
zupełnie nie jest podobny do Petera. Słowa, które mówiła tak 
często tuląc go i uspokajając, gdy drżał z lęku, wściekłości 
i odrazy, kiedy Peter znowu się nad nim znęcał. Niczego 
więcej w tym liście nie było.  
   O to właśnie ją prosili. Ci dranie wiedzieli o tym, i 
wiedzieli o Peterze w lustrze w komnacie na zamku, wiedzieli 
o wszystkim i Val była dla nich jeszcze jednym narzędziem 
potrzebnym, by go kontrolować, jeszcze jedną sztuczką w 
grze. Dink miał rację, to oni są wrogami, nie kochają
niczego i o nic nie dbają. Nie miał już ochoty robić tego, 
czego od niego chcieli, nic nie miał zamiaru dla nich robić. 
Posiadał tylko jedno naprawdę własne wspomnienie, jedną 
dobrą myśl, a oni przeorali ją razem z resztą gnoju. 
Skończył z nimi, nie zamierzał grać dalej.  
   Jak zawsze, wąż czekał w komnacie na wieży odwijając się z 
dywanu na podłodze. Tym razem jednak Ender nie zgniótł go 
pod butem. Tym razem chwycił go w ręce, przyklęknął  i 
delikatnie, bardzo delikatnie przysunął rozwartą paszczę 
węża do swoich ust.  
   I pocałował go.  
   Nie chciał tego robić. Miał zamiar pozwolić, by wąż ukąsił 
go w wargę. A może zamierzał zjeść węża żywcem, tak jak 
Peter z lustra, z pokrwawioną brodą i ogonem sterczącym 
jeszcze z ust. Zamiast tego jednak złożył pocałunek.  
   Wąż w jego rękach pogrubiał i wygiął się w inny kształt, 
ludzki. To była Valentine, która pocałowała go w odpowiedzi.
   Wąż nie mógł być Valentine. Zabijał go zbyt często, by 
teraz miał się okazać jego siostrą. Zbyt często pożerał go 
Peter, by Ender mógł znieść myśl, że przez cały czas była to 
Valentine.  
   Czy właśnie to planowali, kiedy pozwolili mu przeczytać 
list? Nic go to nie obchodziło.
   Podniosła się z podłogi komnaty na wieży i podeszła do 
lustra. Ender kazał swojej postaci także wstać i iść za nią. 
Razem stanęli przed taflą, lecz teraz zamiast okrutnego odbicia 
Petera zobaczył w niej smoka i jednorożca. Wyciągnął 
rękę i dotknął zwierciadła, a ściana rozpadła się,
odsłaniając szerokie, prowadzące w dół schody pokryte 
dywanem i wiwatujący, hałaśliwy tłum. Razem, ramię w ramię, 
on i Valentine ruszyli przed siebie. Łzy stanęły mu w 
oczach, łzy radości, że wyrwał się wreszcie z celi na Końcu 
Świata. I przez te łzy nie zauważył, że wszyscy w tłumie 
mieli twarz Petera. Wiedział tylko, że gdziekolwiek pójdzie 
w tym świecie, Valentine będzie przy nim.  
                              *
   Valentine otworzyła list, który podała jej dr Lineberry.  
"Droga Valentine" - przeczytała. "Wyrażamy ci szczere 
podziękowanie i wdzięczność za twój wkład w wysiłek wojenny.  
Niniejszym zawiadamiamy, że przyznano ci Gwiazdę Orderu Ligi 
Ludzkości Pierwszej Klasy, najwyższe odznaczenie wojskowe, 
jakie może otrzymać osoba cywilna. Niestety, bezpieczeństwo 
MF nie pozwala, by przed zakończeniem bieżących operacji 
ogłosić ten fakt publicznie. Chcielibyśmy jednak 
poinformować cię, że twoje działania zostały uwieńczone 
całkowitym sukcesem. Z wyrazami szacunku, generał Shimon 
Levy, Strategos." 
   Kiedy przeczytała list dwa razy, dr Lineberry wyjęła jej go 
z ręki.  
   - Otrzymałam instrukcje, by pozwolić ci go przeczytać, a 
potem zniszczyć.  
   Wyjęła z szuflady zapalniczkę i podpaliła papier. Zapłonął 
jasno w popielniczce.  
   - Dobre czy złe wiadomości? - spytała.  
   - Sprzedałam swojego brata - odparła Valentine. - I teraz mi 
za to zapłacili.  
   - To trochę melodramatyczne, nie sądzisz?  
   Valentine wyszła nie odpowiadając. Tej nocy Demostenes 
opublikował zjadliwą krytykę praw ograniczających przyrost 
populacji. Ludzie powinni mieć tyle dzieci, ile zechcą, a 
nadwyżkę ludności należy wysyłać na inne planety, by 
ludzkość rozprzestrzeniła się w galaktyce tak szeroko, że 
żadna katastrofa, żadna inwazja nie mogłaby zagrozić 
zniszczeniem ludzkiej rasy. "Najwspanialszy tytuł, jaki może 
przysługiwać dziecku - pisał Demostenes - to  T r z e c i." 
   Dla ciebie, Ender, powtarzała pisząc.  
   Peter śmiał się zachwycony, gdy czytał tekst.  
   - Teraz poruszyłaś wszystkich. Muszą zwrócić na ciebie 
uwagę. Trzeci! Wspaniały tytuł! Och, bywasz czasem 
przewrotna.  

Rozdział 10 
Smok 

   - Już?  
   - Tak sądzę.  
   - To musi być rozkaz, pułkowniku Graff. Armie nie ruszają z 
miejsca dlatego, że dowódca mówi: "Sądzę, że czas atakować".  
   - Nie jestem dowódcą. Jestem nauczycielem małych dzieci.  
   - Panie pułkowniku, przyznaję, że nie zgadzałem się z panem. 
Przyznaję, że stawałem okoniem, ale udało się, wszystko 
poszło dokładnie tak, jak pan zaplanował. Przez ostatnie 
kilka tygodni Ender był nawet... nawet...  
   - Szczęśliwy.  
   - Zadowolony. Radzi sobie znakomicie. Jego umysł jest 
sprawny, rozgrywki prowadzi znakomicie. Wprawdzie jest młody, ale 
nigdy jeszcze nie mieliśmy tu chłopaka lepiej nadającego się 
na dowódcę. Zwykle dostają armię, kiedy mają jedenaście lat, 
ale on jest w szczytowej formie, choć ma dziewięć i pół.  
   - Owszem. Tylko przez chwilę zastanawiałem się, jak nazwać 
człowieka, który leczy załamane dziecko, przynajmniej 
częściowo, tylko po to, żeby zaraz rzucić je z powrotem do 
walki. Taki drobny, osobisty dylemat moralny. Proszę nie 
zwracać na to uwagi. Byłem zmęczony.  
   - Ratujemy świat, pamięta pan?  
   - Proszę go wezwać.  
   - Robimy to, co konieczne, pułkowniku Graff.  
   - Daj spokój, Anderson, po prostu umierasz z ciekawości, jak 
on sobie poradzi z tymi wszystkimi nieuczciwymi grami, które 
kazałem ci przygotować.  
   - To obrzydliwe, co pan...  
   - Taki już ze mnie obrzydliwy facet. Nie oszukujmy się, 
majorze. Jesteśmy szumowinami tej ziemi. Ja też umieram z 
ciekawości, co on z tym zrobi. W końcu nasze życie 
zależy od tego, jak sobie poradzi. Nie?  
   - Chyba nie zaczyna pan używać slangu tych chłopców?  
   - Proszę go wezwać, majorze. Zrzucę tylko listę do jego 
zbioru i włączę mu system zabezpieczeń. To, co z nim robimy, 
nie jest do końca takie złe. Znów będzie miał trochę 
odosobnienia.  
   - Chciał pan powiedzieć: izolacji.  
   - Samotność władzy. Dalej, niech go pan zawoła.  
   - Tak jest, sir. Za piętnaście minut będziemy u pana.  
   - Na razie. Tak jest sir, tajest sir, tajessir. Mam nadzieję, 
że dobrze się bawiłeś. Mam nadzieję, że było ci przyjemnie, 
bardzo przyjemnie być szczęśliwym, Ender. Może po raz 
ostatni w życiu. Pozwól, chłopcze, wujaszek Graff ma
coś dla ciebie.  

   Ender od pierwszej chwili wiedział, o co chodzi. Wszyscy 
oczekiwali, że wcześnie zostanie dowódcą. Może nie aż  t a k 
wcześnie, ale w końcu prowadził w tabeli od trzech lat, w 
punktacji nikt nawet się do niego nie zbliżył, a wieczorne 
treningi cieszyły się najwyższym prestiżem w całej szkole. 
Niektórzy zastanawiali się nawet, czemu nauczyciele tak 
długo zwlekają.  
   Ciekaw był, którą armię mu przydzielą. Trzech dowódców, 
w tym Petra Arkanian, miało wkrótce zakończyć szkolenie. Nie 
liczył na Armię Feniksa. Nikomu się jeszcze nie udało 
dowodzić tą samą armią, w której służył w chwili otrzymania 
awansu.  
   Anderson zabrał go najpierw do nowej kwatery. To 
rozstrzygało sprawę - tylko komendanci mieli prywatne 
kabiny. Potem kazał wziąć miarę na nowe mundury i 
kombinezony. Ender zajrzał w formularz, żeby sprawdzić, jak 
nazywa się jego armia.  
   Smok. Tak zostało tam napisane. Ale nie było żadnej Armii 
Smoka.  
   - Nigdy nie słyszałem o Armii Smoka - powiedział.  
   - To dlatego, że nie istnieje od czterech lat. 
   Skasowaliśmy tę nazwę, bo powstał przesąd na jej temat. 
Podobno żadna Armia Smoka w całej historii Szkoły Bojowej 
nie wygrała nawet jednej trzeciej swoich gier. Ale to pewnie 
żart.  
   - Więc dlaczego znowu ją tworzycie?  
   - Mamy kupę mundurów, z którymi trzeba coś zrobić.  
Siedzący za biurkiem Graff wydawał się grubszy i bardziej 
zmęczony niż ostatnim razem, kiedy Ender go widział. Wręczył 
Enderowi jego hak, niewielkie urządzenie, dzięki któremu 
dowódca podczas ćwiczeń mógł się poruszać, jak chciał. 
Wiele razy w czasie wieczornych treningów Ender marzył o 
tym, by móc korzystać z haka zamiast odbijać się od ścian. 
Dostał przyrząd teraz, kiedy umiał radzić sobie bez niego.  
   - Działa tylko podczas planowych zajęć ćwiczebnych - 
poinformował go Anderson.  
   Oznaczało to - ponieważ Ender zamierzał prowadzić dodatkowe 
treningi - że nie zawsze będzie mógł używać haka. Wyjaśniało 
też, czemu wielu dowódców nie urządzało takich pozaplanowych 
ćwiczeń. Uzależnili się od swoich haków, które na 
dodatkowych zajęciach nie działały. Jeśli sądzili, że to 
urządzenie gwarantuje im autorytet i posłuszeństwo 
żołnierzy, tym bardziej unikali pracy bez niego. Dzięki temu 
będę miał przewagę przynajmniej nad częścią przeciwników, 
pomyślał Ender.  
   Wygłaszając oficjalną mowę Graff wydawał się znudzony i 
obojętny. Dopiero pod koniec okazał trochę zaangażowania.  
   - Zdecydowaliśmy się na pewne niezwykłe rozwiązanie - 
oświadczył. - Chyba nie będziesz miał nic przeciwko temu. 
Sformowaliśmy Armię Smoka przyśpieszając przejście do niej
ekwiwalentu pełnej grupy startowej i blokując awans kilku 
starszych uczniów. Sądzę, że będziesz zadowolony ze swoich 
żołnierzy. Mam nadzieję, że tak będzie, ponieważ otrzymujesz 
zakaz transferów.  
   - Żadnych zamian? - zdziwił się Ender. Wymieniając się 
między sobą dowódcy wzmacniali swoje słabe punkty.  
   - Żadnych. Widzisz, od trzech lat prowadzisz te swoje 
dodatkowe zajęcia. Masz wielu zwolenników. Dobrzy żołnierze 
będą wywierać nacisk na swoich dowódców, żeby przejść 
pod twoją komendę. Dajemy ci armię, która z czasem może 
zwyciężać. Nie pozwolimy, byś nieuczciwie zyskał przewagę.  
   - A jeśli dostanę żołnierza, z którym po prostu nie potrafię 
się dogadać?  
   - Dogadaj się z nim - Graff przymknął oczy. Anderson wstał i 
rozmowa była skończona.  
   Smok dostał barwy szarą, pomarańczową, szarą; Ender przebrał 
się w skafander, po czym ruszył za świetlną nitką, aż do 
koszar, gdzie miała zamieszkać jego armia. Chłopcy już 
czekali i kręcili się przy wejściu. Ender natychmiast objął 
dowodzenie.  
   - Zająć posłania według starszeństwa. Weterani z tyłu, 
najmłodsi z przodu.  
   Odwracał zwyczajowy porządek i wiedział o tym. Nie miał 
zamiaru powtarzać błędu innych dowódców, którzy nigdy nie 
widywali nowych żołnierzy, ponieważ ci zawsze byli z tyłu.  
   Kiedy zajmowali posłania według dat przybycia do Szkoły, 
Ender przeszedł po sali tam i z powrotem. Prawie trzydziestu 
żołnierzy było całkiem nowych, prosto z grup startowych, bez 
żadnego doświadczenia w bitwie. Kilku nawet młodszych 
niż zwykle - ci koło drzwi wydawali się żałośnie mali. 
Pomyślał, że tak właśnie musiał go widzieć Bonzo Madrid, 
kiedy zjawił się w jego armii. Ale Bonzo musiał 
sobie radzić z jednym tylko nieletnim żołnierzem.  
   Żaden z weteranów nie należał do elitarnej grupy 
ćwiczeniowej Endera. Nikt z nich nie był nawet dowódcą 
plutonu. Właściwie ani jeden nie był starszy od Endera, co 
oznaczało, że nawet ci weterani mieli za sobą najwyżej 
osiemnaście miesięcy służby. Kilku nie rozpoznał, tak mało 
się wyróżniali.  
   Naturalnie, oni znali Endera, jako że był 
najpopularniejszymszym żołnierzem w szkole. Paru, jak 
zauważył, patrzyło na niego z niechęcią. 
   Przynajmniej tyle dla mnie zrobili, że żaden z moich 
żołnierzy nie jest starszy ode mnie, pomyślał.
   Gdy każdy miał już swoje posłanie, Ender polecił im 
włożyć skafandry i przygotować się do ćwiczeń.  
   - Jesteśmy w planie na rano, treningi zaraz po śniadaniu. 
Formalnie macie godzinę wolnego między śniadaniem a 
zajęciami. Zobaczę, jak z tym będzie, kiedy się przekonam, 
co potraficie.  
   Po trzech minutach kazał wszystkim wyjść, choć wielu nie 
było jeszcze ubranych.  
   - Ale ja jestem goły! - zawołał któryś z chłopców.  
   - Następnym razem ubieraj się szybciej. Macie trzy minuty od 
rozkazu do opuszczenia sali. To w tym tygodniu. W przyszłym 
będą dwie minuty. Biegiem!  
   Niedługo cała szkoła będzie opowiadać dowcipy o Armii Smoka, 
która jest tak tępa, że musi trenować ubieranie się.  
   Pięciu chłopców było zupełnie nagich i biegnąc przez 
korytarze ciągnęli za sobą kombinezony. Niewielu tylko 
zdążyło ubrać się do końca. Mijając otwarte drzwi klas 
zwracali powszechną uwagę. Na pewno żaden się więcej nie 
spóźni.  
   W korytarzu prowadzącym do sali treningowej Ender kazał im 
biegać tam i z powrotem, szybko, tak, żeby się spocili. 
Tymczasem ci, którzy byli nago, zdążyli się ubrać. Potem 
doprowadził ich do górnych drzwi, otwierających się na 
środku ściany tak, jak w prawdziwej grze. Kazał im skakać w 
górę, chwytać za klamry na suficie i z ich pomocą wlatywać 
do sali.  
   - Zbiórka na przeciwnej ścianie - polecił. - Wszystko tak, 
jak w ataku na bramę nieprzyjaciela.  
   Chciał, by pokazali, co potrafią, skacząc czwórkami przez 
wrota. Prawie żaden z nich nie umiał dolecieć do celu w 
linii prostej, a kiedy dotarli już do ściany, tylko kilku 
zdołało się zatrzymać czy choćby kontrolować odbicie.  
   Ostatni z chłopców był bardzo mały, wyraźnie najmłodszy. Nie 
miał szans, by dosięgnąć uchwytu na suficie.  
   - Możesz użyć bocznej klamry - pozwolił Ender.  
   - Wypchaj się - odparł chłopiec. Odbił się z całej siły, 
końcami palców musnął uchwyt i wpadł przez bramę bez żadnej 
kontroli, wirując w trzech kierunkach równocześnie. Ender 
nie mógł się zdecydować, czy polubić dzieciaka za to, że nie 
korzystał z ułatwień, czy raczej zirytować się jego brakiem 
dyscypliny.  
   W końcu wszyscy stanęli w szeregu pod przeciwległą ścianą. 
Ender zauważył, że bez wyjątku ustawili się głowami w 
kierunku, jaki w korytarzu był "górą". Świadomie więc 
chwycił klamrę na tym, co traktowali jako podłogę i zawisł 
głową w dół.
   - Dlaczego stoicie do góry nogami, żołnierze? - zapytał.  
   Kilku z nich zaczęło się odwracać.  
   - Baczność! - Znieruchomieli. - Pytałem, dlaczego stoicie do 
góry nogami!  
   Nikt nie odpowiedział.  
   - Zapytałem, dlaczego każdy z was ma nogi w powietrzu i 
głowę skierowaną w dół?  
   - Sir - odważył się wreszcie któryś. - W takim kierunku 
opuszczaliśmy korytarz.  
   - A niby jaką to robi różnicę? Jakie ma znaczenie kierunek 
ciążenia w korytarzu? Czy będziemy walczyć w korytarzu? Czy 
mamy tutaj grawitację?  
   - Nie, sir. Nie, sir.  
   - Możecie zapomnieć o grawitacji, zanim 
jeszcze przekroczycie bramę. Dawne ciążenie znika, kasuje 
się. Jasne? Nieważne, w którą stroną działa, kiedy 
podchodzicie do drzwi. Macie pamiętać o jednym: 
nieprzyjacielska brama jest na dole. Wasze stopy wskazują 
bramę wroga. Góra to tam, gdzie jest wasza brama. Północ 
jest tam, południe tam, wschód tam, a zachód... gdzie?  
   Pokazali.  
   - Tego się spodziewałem. Jedyne, co opanowaliście, to proces 
eliminacji, a to tylko dlatego, że można go dokonywać w 
toalecie. Co to był za cyrk? To ma być szereg? To miał być 
lot? Jazda, wszyscy startują i robią zbiórkę na suficie. 
Już! Ruszać się!  
   Tak, jak oczekiwał, spora część żołnierzy instynktownie 
wybiła się nie w stronę bramy, ale ku ścianie, którą Ender 
określił jako północ - w kierunku, w którym na korytarzu 
była góra. Oczywiście szybko zauważyli pomyłkę, ale było za 
późno. Musieli czekać, aż będą mogli odbić się od ściany.  
   Tymczasem Ender dzielił ich w myślach na bardziej i mniej 
bystrych. Najmniejszy z chłopców, ten, który jako ostatni 
skakał z korytarza, teraz jako pierwszy dotarł do właściwej 
ściany i wyhamował zręcznie. Mieli rację awansując go. 
Poradzi sobie bez trudu. Był czupurny i buntowniczy, poza 
tym wściekły, że znalazł się wśród tych, którym 
Ender kazał biegać nago po korytarzach.  
   - Ty! - zawołał Ender wskazując go palcem. - Gdzie jest dół?  
   - Tam, gdzie brama nieprzyjaciela - padła szybka odpowiedź, 
jakby chłopak mówił: dobra, dobra, przejdźmy do ważniejszych 
spraw.  
   - Jak ci na imię, mały?  
   - Ż o ł n i e r z  ma na imię Groszek, sir.  
   - Ze względu na wzrost czy rozmiar mózgu? - chłopcy 
zachichotali nieśmiało. - No dobra, Groszek, widzę, że sobie 
radzisz. A teraz słuchajcie mnie wszyscy. Każdy, kto wchodzi 
przez tę bramę, ma dużą szansę, że zostanie trafiony. Dawniej 
miało się dziesięć, dwadzieścia sekund rezerwy. Dzisiaj, 
jeśli nie znajdziecie się w środku zanim pojawi się 
przeciwnik, jesteście zamrożeni. Co się dzieje, kiedy 
zostajecie zamrożeni?  
   - Nie można się ruszyć - odezwał się jeden z chłopców.  
   - Zamrożenie to właśnie oznacza - odparł Ender. - Ale co się 
wtedy z wami  d z i e j e?  
   To właśnie Groszek, wcale niespeszony, odpowiedział 
rozsądnie: 
   - Leci się wtedy w tym samym kierunku co na początku. Z 
szybkością, jaką się miało w chwili trafienia.  
   - Zgadza się. Wy pięciu, tam na końcu, ruszać!  
   Zaskoczeni, chłopcy spoglądali na siebie niepewnie. Ender 
kasował ich po kolei.  
   - Następna piątka, ruszać!  
   Ruszyli. Ender zamroził ich także, ale lecieli dalej w 
stronę ściany. Pierwszych pięciu unosiło się bezwładnie w 
pobliżu głównej grupy.  
   - Spójrzcie na tych tak zwanych żołnierzy - powiedział 
Ender. - Dowódca kazał im ruszać, a teraz patrzcie tylko. Są 
zamrożeni, i to właśnie tutaj, gdzie mogą przeszkadzać. Za 
to tamci, ponieważ ruszyli zgodnie z rozkazem, zostali 
trafieni w dole, gdzie blokują drogi natarcia i utrudniają 
nieprzyjacielowi obserwację. Sądzę, że przynajmniej pięciu z 
was zrozumiało, o co chodziło w tej lekcji. Nie wątpię, że w 
tej piątce jest Groszek. Zgadza się, Groszek?  
   Groszek nie odpowiedział od razu. Ender patrzył na niego tak 
długo, aż mruknął: 
   - Zgadza się, sir.  
   - Więc o co chodziło?  
   - Kiedy każą ci ruszać, ruszaj szybko, bo kiedy 
zlodowaciejesz, będziesz latał po sali zamiast przeszkadzać 
w operacjach swojej własnej armii.  
   - Doskonale. Przynajmniej jeden z was rozumie tę rozgrywkę.  
   Ender widział, jak w żołnierzach narasta niechęć; poznawał 
to po tym, jak się poruszają, jak patrzą na siebie i unikają 
wzroku Groszka. Czemu to robił? Co ma wspólnego bycie dobrym 
dowódcą z wystawianiem tego małego wszystkim pozostałym na 
cel? Czy mógł mu to robić tylko dlatego, że tak właśnie 
postępowali z nim? Miał chęć odwołać swoje kpiny, przekonać 
wszystkich, że ten dzieciak bardziej niż ktokolwiek inny 
potrzebuje pomocy i przyjaźni. Tyle, że - oczywiście - nie 
mógł tego zrobić. Nie pierwszego dnia. Pierwszego dnia nawet 
jego pomyłki musiały się wydawać częścią genialnego planu.  
   Ender przyciągnął się hakiem bliżej ściany i wskazał na 
jednego z chłopców.  
   - Wyprostuj się - polecił. Obrócił chłopca w powietrzu tak, 
by skierować go stopami w stronę grupy. Kiedy tamten 
spróbował się poruszyć, skasował go. Inni roześmiali się.  
   - W co możesz go trafić? - spytał Ender chłopca stojącego na 
wprost zamrożonego żołnierza.  
   - Właściwie tylko w stopy.  
   - A ty? - zwrócił się do jego sąsiada.  
   - Widzę jego korpus.  
   - A ty?  
   - W całe ciało - odpowiedział chłopak stojący dalej w 
szeregu.  
   - Stopy nie są zbyt duże. Nie dają dostatecznej osłony - 
odepchnął zamrożonego z drogi. Potem zgiął nogi w kolanach, 
jakby klękał w powietrzu i zamroził je. Nogawki kombinezonu 
zesztywniały natychmiast, nie pozwalając na zmianę pozycji.  
   Ender przekręcił się tak, że klęczał ponad swymi 
żołnierzami.  
   - Co widzicie? - zapytał.  
   - O wiele mniej - odpowiedzieli.  
   Ender wsunął miotacz między nogi.  
   - Ja widzę doskonale - oznajmił i zaczął kasować jednego po 
drugim. - Powstrzymajcie mnie! - zawołał. - Spróbujcie mnie 
trafić!  
   Udało im się, ale zdążył unieruchomić trzecią część grupy. 
Potem użył haka, by rozmrozić siebie i wszystkich 
pozostałych.  
   - A teraz - zaczął - w jakim kierunku leży brama 
nieprzyjaciela?  
   - Na dole!  
   - A w jakiej pozycji macie atakować?  
   Część zaczęła tłumaczyć, ale Groszek odpowiedział odskakując 
od ściany z podkurczonymi nogami, prosto ku bramie 
nieprzyjaciela, strzelając bez przerwy.  
   Przez chwilę Ender miał ochotę krzyknąć na niego, ukarać w 
jakiś sposób; zaraz jednak się opanował, stłumił 
nieprzyjazny odruch. Czemu miałby się gniewać na tego 
małego?  
   - Czy tylko Groszek wie, jak się to robi?  
   Natychmiast cała armia ruszyła do przodu strzelając z 
miotaczy trzymanych między nogami i krzycząc ile sił w 
płucach. Może przyjść taka chwila, pomyślał Ender, kiedy 
dokładnie takiej strategii będę potrzebował: czterdziestu 
rozwrzeszczanych chłopców w szaleńczym ataku.  
   Kiedy wszyscy byli już po przeciwnej stronie, Ender kazał 
im, wszystkim na raz, zaatakować siebie. Tak, pomyślał. 
Całkiem nieźle. Dali mi niewyćwiczoną armię, bez jednego 
dobrego żołnierza, ale przynajmniej nie bandę głupców. 
Mogę coś z nimi zrobić.  
   Ustawili się znowu, roześmiani i podnieceni. Wtedy Ender 
zaczął właściwe zajęcia. Polecił im pozamrażać nogi w 
pozycji podkurczonej.  
   - Do czego przydają się wam nogi? W walce.
   - Do niczego - odpowiedzieli niektórzy.  
   - Groszek tak nie uważa - stwierdził Ender.  
   - Do tego, żeby odpychać się od ścian.  
   - Bardzo dobrze.  
   Inni zaczęli protestować, że odpychanie od ścian to 
poruszanie się, a nie walka.  
   - Nie ma walki bez ruchu - oświadczył Ender. Chłopcy umilkli 
i nienawidzili Groszka trochę mocniej. - Czy z zamrożonymi 
nogami potraficie odpychać się od ścian?  
   Nikt nie odważył się odpowiedzieć. Bali się błędu.  
   - Groszek?  
   - Nigdy nie próbowałem, ale może gdyby stanąć twarzą do 
ściany, a potem zgiąć w pasie...  
   - Dobrze, ale nie tak. Patrzcie na mnie. Jestem odwrócony 
plecami do ściany. Ponieważ klęczę, stopy jej dotykają. 
Zwykle przy odbiciu pchacie stopami w dół i całe ciało 
wyciąga się z tyłu jak strączek grochu. Zgadza się?  
   Śmiech.  
   - Z zamrożonymi nogami wykorzystuję właściwie tę samą 
technikę, wyrzucam biodra i uda, tyle że teraz do tyłu 
odchylają się stopy i ramiona. Kiedy odlatuję, całe ciało 
jest zwarte i nie ciągnie się z tyłu. Patrzcie.  
   Wypchnął biodra do przodu i odskoczył od ściany; natychmiast 
ustabilizował pozycję tak, by podkurczone nogi mieć pod 
sobą. Wylądował na kolanach, przewrócił się na plecy i odbił 
w innym kierunku.  
   - Spróbujcie mnie trafić! - krzyknął. Zaczął wirować lecąc 
mniej więcej równolegle do ściany, przy której stali jego 
żołnierze. To wirowanie uniemożliwiało trafienie go ciągłym 
promieniem.  
   Rozmroził skafander i hakiem podciągnął się z powrotem.  
   - Popracujemy nad tym przez pierwsze pół godziny. 
Wyćwiczycie sobie mięśnie, o których istnieniu nawet nie 
wiedzieliście. Nauczycie się używać nóg jako tarczy i 
kontrolować ruchy tak, żebyście mogli wirować. Na bliskich 
dystansach nic to nie daje, ale z daleka nie mogą wam nic 
zrobić, kiedy się kręcicie. Promień miotacza musi padać 
przez chwilę w to samo miejsce, a to niemożliwe przy 
szybkich obrotach. A teraz zamrozić się i do roboty.  
   - Czy wyznaczysz nam strefy? - spytał któryś.  
   - Nie, nie wyznaczę. Chcę, żebyście się zderzali, żebyście 
potrafili sobie z tym radzić w każdych okolicznościach. 
Chyba, że będziemy ćwiczyć w formacjach. Wtedy pewnie każę 
się wam zderzać celowo. A teraz, ruszać się!  
   Kiedy to powiedział, ruszyli.  
                              *
   Ender wyszedł z sali jako ostatni. Został dłużej, by pomóc 
najsłabszym w opanowaniu techniki. Mieli dobrych 
nauczycieli, ale przyszli prosto z grup startowych i 
brakowało im doświadczenia. Zupełnie sobie nie radzili, gdy 
trzeba było wykonywać dwie albo trzy rzeczy na raz. Dobrze 
im szły odbicia z zamrożonymi nogami, nie mieli problemów 
przy manewrowaniu w powietrzu, ale wystartować w jednym 
kierunku, strzelać w drugim, odskoczyć od ściany i strzelać 
we właściwą stronę - to całkowicie przekraczało ich 
możliwości. Ćwiczenia, ćwiczenia i jeszcze raz ćwiczenia - w 
tej chwili Ender nie mógł robić nic innego. Strategia i 
walka w szyku to piękna rzecz, ale na nic się nie przyda, 
jeśli żołnierze nie potrafią się zachować podczas bitwy.  
   Musiał przygotować swoją armię  j u ż. Wcześnie został dowódcą, 
a nauczyciele zmieniali reguły, nie pozwalali na zamiany, 
nie dali mu ani jednego weterana wysokiej klasy. Nie miał 
gwarancji, że odczekają zwyczajowe trzy miesiące, zanim 
poślą go do bitwy.  
   Dobrze, że przynajmniej wieczorami Alai i Shen pomogą mu 
trenować tych nowych.  
   Nie wyszedł jeszcze z korytarza prowadzącego do sali 
treningowej, gdy nagle znalazł się twarzą w twarz z małym 
Groszkiem. Groszek wyglądał na zagniewanego. Ender nie 
chciał, by już teraz wynikły jakieś problemy.  
   - Cześć, Groszek.  
   - Cześć, Ender.  
   Chwila milczenia.  
   - S i r - powiedział cicho Ender.  
   - Wiem, do czego zmierzasz, Ender, sir, i ostrzegam cię.  
   - Ostrzegasz?  
   - Mogę być twoim najlepszym żołnierzem, ale nie zaczynaj ze 
mną.  
   - Bo co?  
   - Bo będę twoim najgorszym żołnierzem. Jedno albo drugie.  
   - A czego się spodziewasz? Przytulanki i buzi na dobranoc? - 
teraz Ender zaczynał wpadać w gniew.  
   Groszek nie przejął się tym.  
   - Chcę dostać pluton.  
   Ender podszedł bliżej i spojrzał w dół, prosto w jego oczy.  
   - A dlaczego miałbym ci dać pluton?  
   - Bo wiedziałbym, co z nim robić.  
   - Nietrudno jest wiedzieć, co robić z plutonem. Trudno jest 
ich skłonić, żeby to właśnie robili. Dlaczego żołnierze 
mieliby wykonywać rozkazy takiego małego dupka?  
   - Słyszałem, że kiedyś na ciebie też tak wołali. Słyszałem, że 
Bonzo robi to nadal.  
   - Zadałem pytanie, żołnierzu.  
   - Zdobędę autorytet, jeśli nie będziesz mi przeszkadzał.  
   - Ja ci pomagam - uśmiechnął się Ender.  
   - Jak diabli - burknął Groszek.  
   - Nikt by cię nie zauważył, najwyżej po to, żeby się użalić 
nad takim maluchem. Dzięki mnie dzisiaj wszyscy cię 
zauważyli. Będą obserwować każdy twój ruch. Żeby zdobyć ich 
szacunek, wystarczy tylko być najlepszym.  
   - Więc nie mam nawet szansy, żeby się nauczyć, zanim mnie 
ocenią.  
   - Biedny dzidziuś. Są dla ciebie niedobrzy - Ender 
delikatnie pchnął Groszka na ścianę. - Powiem ci, jak zdobyć 
pluton. Udowodnij mi, że wiesz co robić jako żołnierz. 
Udowodnij, że potrafisz wykorzystywać w bitwie innych 
żołnierzy. A potem udowodnij, że ktoś chce iść za tobą do 
walki. Wtedy dostaniesz swój pluton. Ale ani chwili 
wcześniej.  
   Groszek uśmiechnął się.  
   - To uczciwe. Jeżeli naprawdę tak postąpisz, zostanę 
dowódcą plutonu w ciągu miesiąca.  
   Ender chwycił go za przód kombinezonu i przycisnął do 
ściany.  
   - Jeśli mówię, że coś zrobię, to znaczy, że to właśnie 
zrobię.  
   Groszek uśmiechał się tylko. Ender puścił go i odszedł. W 
swojej kabinie położył się na łóżku. Drżał cały. Co on
wyprawia? Pierwszy trening, a już znęca się nad innymi jak 
Bonzo. I Peter. Pomiata ludźmi. Wybiera jakiegoś malucha, 
żeby inni mieli kogo nienawidzić. Obrzydliwe. 
Powtarza wszystko to, czego nie cierpiał u dowódcy.  
   Czy to leży w ludzkiej naturze, że zawsze 
stajesz się podobny do swojego pierwszego dowódcy? Jeśli 
tak, to lepiej już teraz się wycofać.
   Raz za razem analizował wszystko, co robił podczas 
pierwszych ćwiczeń swojej nowej armii. Dlaczego nie mógł się 
zachowywać tak, jak w czasie zajęć wieczornych? Tam nie 
wydawał rozkazów, jedynie czynił sugestie. Ale w armii to 
niemożliwe. Jego nieformalna grupa nie musiała się uczyć, 
jak trzymać się razem i ufać sobie w czasie walki. Nie 
musiała natychmiast wykonywać rozkazów.  
   Gdyby zechciał, mógłby znaleźć się na przeciwnym końcu, być 
tak niedbały i niekompetentny jak Ross Nos. Mógłby 
popełniać głupie błędy, w każdej sytuacji. Musiał utrzymywać 
dysycyplinę, a to oznaczało wymaganie - i wymuszanie - 
natychmiastowego, pełnego posłuszeństwa. Chciał stworzyć 
dobrze wyszkoloną armię, musiał więc powtarzać i jeszcze raz 
powtarzać kolejne elementy ćwiczeń, choćby żołnierze byli 
pewni, że opanowali wszystkie techniki. Tak długo, aż 
odpowiednie reakcje staną się całkowicie naturalne, by nie musieli 
o nich myśleć.  
   Ale co to ma wspólnego z Groszkiem? Dlaczego przyczepił się 
do najmniejszego, najsłabszego i prawdopodobnie najbardziej 
inteligentnego z chłopców? Czemu wobec niego zachowywał się 
tak, jak tamci dowódcy, którymi pogardzał?  
   Potem przypomniał sobie, że to wszystko nie zaczęło się od 
dowódców. Zanim Ross i Bonzo potraktowali go ze wzgardą, była 
izolacja w grupie startowej. I ta też nie zaczęła się od 
Bernarda. To Graff.  
   To nauczyciele robili takie rzeczy. I wcale nieprzypadkowo. 
Teraz Ender widział to wyraźnie. Na tym polegała ich 
strategia. Graff świadomie próbował odizolować go od reszty 
chłopców, uniemożliwić próby zbliżenia. Teraz Ender zaczynał 
się domyślać, po co to robił. Nie po to, by grupa była 
zgrana, ale po to, by ją podzielić. Graff odseparował 
Endera, by zmusić go do walki. By udowodnił nie to, że umie 
sobie radzić, ale że jest najlepszy ze wszystkich. Tylko w 
ten sposób mógł zdobyć przyjaźń i szacunek. Dzięki temu stał 
się lepszym żołnierzem, ale też był samotny, zalękniony, 
niespokojny i nieufny. I może te cechy także czyniły go 
lepszym żołnierzem.  
   Tak właśnie postępuje z Groszkiem. Rani go, żeby stał 
się jak najlepszym żołnierzem. Żeby musiał walczyć, nigdy 
nie zaznał spokoju, nigdy nie był pewien, co zdarzy się za 
chwilę, zawsze gotów na wszystko, zdolny do improwizacji, 
zdecydowany zwyciężyć niezależnie od okoliczności. Sprawia 
też, że cierpi. Dlatego przydzielili go do Endera. Żeby był 
taki sam.  Żeby Groszek, kiedy dorośnie, był starcem.  
   A Ender? Czy kiedy dorośnie, będzie podobny do Graffa? Gruby, 
zgorzkniały, zimny, manipulujący życiem małych chłopców tak, 
by opuścili fabrykę jako generałowie i admirałowie 
doskonali, gotowi poprowadzić flotę w obronie ojczyzny? 
Przyjemności Graffa to przyjemności władcy 
marionetek. Aż do chwili, kiedy zdarzy się żołnierz, 
który potrafi więcej niż inni. Tego nie można znieść. To 
niszczy symetrię. Trzeba wtedy ściągnąć go na dół, złamać, 
wyizolować, zniszczyć, aż zacznie robić to, co wszyscy.  
   To właśnie zrobiłem dzisiaj tobie, Groszek, pomyślał. Tak 
postąpiłem.  Ale będę cię obserwował, ze współczuciem, 
którego byś we mnie nie podejrzewał. A kiedy nadejdzie 
właściwy czas przekonasz się, że jestem twoim przyjacielem, 
a ty stałeś się żołnierzem, jakim zawsze chciałeś być.  
                              *
   Tamtego popołudnia Ender nie poszedł na lekcje. Leżał na 
łóżku i spisywał opinie o każdym z chłopców w jego armii, 
wszystko to, co robili dobrze i to, nad czym trzeba będzie 
popracować. Na wieczornych ćwiczeniach miał zamiar 
porozmawiać z Alai. Razem na pewno wymyślą metodę szybkiego 
nauczenia chłopców tego, co musieli opanować. Przynajmniej 
nie będzie sam.  
   Kiedy jednak dotarł wieczorem do sali treningowej, gdy inni 
jeszcze jedli, zobaczył, że czeka na niego major Anderson.
   - Zmieniły się pewne reguły, Ender. Od tej chwili tylko 
żołnierze tej samej armii mogą wspólnie trenować w czasie 
wolnym. Tym samym sale są dostępne wyłącznie według planu. 
Po dzisiejszych ćwiczeniach następne przypadają ci za cztery 
dni.  
   - Nikt inny nie prowadzi dodatkowych treningów.  
   - Teraz już tak, Ender. Teraz, kiedy dowodzisz własną armią, 
nie chcą, by ich chłopcy z tobą trenowali. To chyba 
oczywiste. Dlatego prowadzą własne ćwiczenia.  
   - Zawsze byłem w innej armii niż oni. A jednak przysyłali mi 
żołnierzy.  
   - Wtedy nie byłeś dowódcą.  
   - Dostałem zupełnych żółtodziobów, sir.  
   - Masz paru weteranów.  
   - Żaden nie jest dobry.  
   - Do Szkoły trafiają tylko wybitni. Zrób z nich dobrych 
żołnierzy, Ender.  
   - Potrzebuję Alai i Shena, żeby...  
   - Czas już, żebyś dorósł i zaczął działać samodzielnie. Nie 
potrzebujesz, żeby inni chłopcy trzymali cię za rękę. Jesteś 
dowódcą, więc zachowuj się jak dowódca.  
   Wymijając Andersona Ender ruszył do sali treningowej. 
Zatrzymał się w drzwiach i obejrzał.  
   - Jeśli wieczorne treningi odbywają się teraz według 
oficjalnego planu, to czy będę mógł używać haka? - zapytał.  
   Czyżby Anderson się uśmiechnął? Nie, to niemożliwe.  
   - Zobaczymy.  
   Ender odwrócił się i wszedł do sali. Wkrótce potem zjawili 
się chłopcy z jego armii. Nikt więcej. Może Anderson czekał 
w pobliżu, by zatrzymać wszystkich chętnych, a może cała 
szkoła już wiedziała, że nieoficjalne wieczorne treningi 
Endera dobiegły końca.  
   Ćwiczenia się udały, wiele osiągnął, ale pod koniec czuł się 
zmęczony i samotny. Do ciszy nocnej zostało jeszcze pół 
godziny. Nie mógł odwiedzić koszar swojej armii - dawno już 
się przekonał, że dowódca powinien trzymać się z daleka, 
dopóki nie ma ważnego powodu do wizyty. Chłopcy muszą czasem 
mieć spokój, muszą odpocząć, gdy nikt nie słucha, by ich 
chwalić lub wykpiwać, zależnie od tego, co robią, mówią i 
myślą.  
   Poszedł więc do sali gier, gdzie kilku chłopców spędzało 
swoje pół godziny wolnego. Rozstrzygali jakieś zakłady albo 
próbowali poprawić wyniki. Żadna z gier nie wydała się 
Enderowi ciekawa, mimo to zagrał w jedną - prostą, animowaną 
zabawę wymyśloną dla Starterów. Znudzony, ignorował cel 
rozgrywki i wykorzystywał małą figurkę gracza do badania 
baśniowego świata gry.  
   - W ten sposób nigdy nie wygrasz.  
   Ender uśmiechnął się.  
   - Brakowało mi ciebie na treningu, Alai.  
   - Byłem. Ale umieścili twoją armię w osobnej sali. Wygląda 
na to, że jesteś teraz ważny i nie możesz się bawić z małymi 
chłopcami.  
   - Jesteś o cały łokieć wyższy ode mnie.  
   - Łokieć! Czy Pan kazał ci zbudować arkę, albo co? Czy po 
prostu jesteś w takim archaicznym nastroju?  
   - Nie archaicznym, tylko wyrafinowanym. Tajemniczy, 
przebiegły, chytry. Stęskniłem się za tobą, ty obrzezany 
draniu.  
   - Czyżbyś nie wiedział? Jesteśmy teraz wrogami. Następnym 
razem, kiedy spotkamy się w bitwie, spuszczę ci lanie.  
   Żartował jak zwykle, lecz teraz była to prawda. Alai 
zachowywał się tak, jakby to wszystko było zabawą i Ender 
poczuł ukłucie bólu po stracie przyjaciela, silniejsze, gdy 
pomyślał, że Alai naprawdę cierpi tak mało, jak to okazuje.  
   - Spróbuj - odparł. - Nauczyłem cię wszystkiego, co umiesz. 
Ale nie wszystkiego, co ja umiem.  
   - Zawsze wiedziałem, że coś przed nami ukrywasz, Ender.  
   Milczenie. Miś Endera na ekranie znalazł się w kłopotach. 
Wszedł na drzewo.  
   - Nie ukrywałem, Alai. Niczego.  
   - Wiem. Ja też nie.  
   - Salaam, Alai.  
   - Niestety, to już niemożliwe.  
   - Co?  
   - Pokój. To właśnie oznacza salaam. Pokój z tobą.  
   Te słowa zbudziły echo wspomnień. Głos matki, czytający 
cicho, kiedy był jeszcze bardzo mały. Nie myślcie, że 
przybyłem, by zesłać pokój na ziemię. Nie przynoszę pokoju, 
ale miecz. Ender wyobrażał sobie matkę przebijającą 
zakrwawionym rapierem Petera Straszliwego i te słowa wraz z 
obrazem głęboko zapadły mu w pamięć.  
   W ciszy zginął niedźwiadek. To była słodka śmierć, przy 
wtórze zabawnej melodyjki. Ender odwrócił się, lecz Alai już 
odszedł. Poczuł się tak, jakby utracił cząstkę samego 
siebie, wewnętrzny zaczep, utrzymujący jego odwagę i pewność 
siebie. Z Alai, bardziej nawet niż z Shenem, odczuwał 
jedność tak mocno, że słowo my pojawiało się na ustach 
łatwiej niż ja.  
   Lecz Alai pozostawił coś po sobie. Ender leżał w łóżku na 
wpół drzemiąc i czuł wargi Alai na policzku, słyszał słowo 
pokój. Pocałunek, słowo i pokój wciąż miał w sobie. Jest się
tylko tym, co się pamięta. Alai jest jego przyjacielem we 
wspomnieniach tak wyraźnych, że nie mogą mu go odebrać. Jak 
Valentine, najbardziej wyraźne ze wszystkich wspomnień.  
   Następnego dnia spotkał Alai w korytarzu, przywitali się, 
podali sobie ręce, rozmawiali, ale obaj wiedzieli, że między 
nimi wyrósł mur. Można go będzie zburzyć, kiedyś w 
przyszłości, ale na razie łączyły ich jedynie korzenie,
sięgające pod murem tak głęboko, że nie dało się ich wyrwać.  
   Najstraszniejsza jednak była myśl, że muru nie da się 
zburzyć, że w głębi serca Alai cieszy się z rozstania, że 
jest gotów zostać przeciwnikiem Endera. Teraz, gdy nie mogli 
już być razem, oddalili się od siebie nieskończenie daleko i 
to, co kiedyś zdawało się pewne i nienaruszalne, teraz było 
delikatne i kruche. Od chwili rozstania Alai będzie kimś 
obcym, z własnym życiem, które nie będzie częścią Endera. A 
to znaczy, że kiedy się spotkają, nie będą już się 
znali.    Ta myśl pogrążyła go w smutku. Nie rozpłakał się jednak. 
Te rzeczy były już poza nim. Kiedy zmienili Valentine w 
kogoś obcego, kiedy zrobili z niej narzędzie, od tamtego 
dnia nic nie mogło już zmusić Endera do płaczu. Był tego 
pewien.
   Pełen smutku i gniewu postanowił, że będzie dość silny, 
by ich pokonać - nauczycieli, jego wrogów.

Rozdział 11
Veni, vidi, vici 

   - Nie mówi pan chyba poważnie o tym rozkładzie walk.  
   - Owszem, tak.
   - Dostał armię dopiero trzy i pół tygodnia temu.  
   - Tłumaczyłem przecież, że wykonaliśmy symulację 
komputerową i mamy prognozę wyników. Proszę spojrzeć, co, 
według komputera, zrobi Ender.  
   - Chcemy go czegoś nauczyć, a nie doprowadzać do 
załamania nerwowego.  
   - Komputer zna go lepiej niż my.  
   - Komputer jest także znany ze swojego miłosierdzia.  
   - Jeśli chciał pan okazywać miłosierdzie, to czemu nie 
poszedł pan do klasztoru?  
   -  A to niby nie jest klasztor?  
   - Tak będzie najlepiej dla Endera. Dzięki temu w pełni 
zrealizuje swoje możliwości.  
   - Miałem nadzieję, że damy mu dwa lata na stanowisku 
dowódcy. Zwykle planujemy im bitwy co dwa tygodnie, 
zaczynając po trzech miesiącach. Tym razem chyba pan 
przesadził.
   - A mamy dwa lata?  
   - No dobrze. Po prostu wyobraziłem sobie Endera za rok.  
Zupełny wrak, zużyty do końca. Ponieważ został zmuszony, 
by zrobić więcej, niż ktokolwiek inny byłby w stanie.  
   - Przekazaliśmy komputerowi, że naszym najwyższym 
priorytetem jest zachowanie przez obiekt użyteczności po 
zakończeniu programu szkolenia.  
   - No tak... jeśli będzie użyteczny...  
   - Proszę nie zapominać, pułkowniku Graff, że właśnie pan 
polecił mi przygotować to wszystko. Mimo moich protestów.  
   - Wiem. Ma pan rację. Nie powinienem pana obciążać 
własnymi rozterkami moralnymi. Ale mój zapał, by poświęcać 
te dzieciaki dla zbawienia ludzkości, zaczyna słabnąć. 
Polemarcha rozmawiał z Hegemonem.  Rosyjski wywiad martwi 
się, że jacyś obywatele zaczynają już dyskutować w sieci, 
jak wykorzystać MF dla zniszczenia Układu Warszawskiego, 
kiedy pokonamy robali.  
   - Trochę to przedwczesne.  
   - To szaleństwo. Wolność słowa to jedno, ale żeby narażać 
istnienie Ligi, rozbudzając jakieś nacjonalistyczne fobie... 
i dla takich ludzi, krótkowzrocznych samobójców, pchamy 
Endera na krańce ludzkiej wytrzymałości...  
   - Sądzę, że nie docenia pan Endera.  
   - A ja się boję, że pan nie docenia głupoty reszty 
ludzkości. Czy naprawdę jesteśmy absolutnie pewni, że 
powinniśmy wygrać tę wojnę?  
   - Sir, takie stwierdzenia to zdrada.  
   - Tylko wisielczy humor.  
   - Mało zabawny. Kiedy chodzi o robale, nic...  
   - Nic nie jest zabawne. Tak, wiem.  

   Ender Wiggin leżał na posłaniu i wpatrywał się w sufit. 
Od kiedy został dowódcą, nie sypiał dłużej niż pięć godzin 
na dobę. Światła jednak gasły o 22.00 i zapalały się dopiero 
o 6.00.  Czasami, mimo ciemności, pracował na komputerze, 
wytężając oczy, by odczytać coś z ekranu; zwykle jednak 
wpatrywał się w niewidoczny sufit i myślał.  
   Albo nauczyciele mimo wszystko zrobili mu przysługę, albo 
był lepszym komendantem, niż mu się wydawało.  Niewielka 
grupa weteranów, mających w poprzednich armiach fatalną 
opinię, u niego przekształciła się w zespół doskonałych 
dowódców. Tak doskonałych, że zamiast zwykłych czterech 
plutonów utworzył pięć, każdy z dowódcą i zastępcą; zresztą 
nikt nie został bez funkcji. Ender prowadził ćwiczenia w 
ośmioosobowych plutonach i czteroosobowych półplutonach, tak 
że jego armia mogła wykonywać nawet dziesięć różnych 
manewrów równocześnie.  Nikt inny nie próbował jeszcze 
takiego podziału, ale on nie zamierzał powtarzać tego, 
co ktoś robił już wcześniej. Większość komendantów trenowała 
manewry grupowe, podporządkowane strategii całej armii. 
Ender postępował inaczej: jego plutonowi wykorzystywali swe 
niewielkie jednostki do osiągnięcia wyznaczonych 
celów. Bez żadnej pomocy, samotnie, zdani na własną 
inicjatywę. Po tygodniu zarządził już ćwiczebne bitwy - 
ostre starcia, po których wszyscy byli straszliwie zmęczeni. 
Wiedział jednak, że po niecałym miesiącu musztry jego armia 
była potencjalnie najlepszą, jaka kiedykolwiek brała udział 
w grze.  
   Czy nauczyciele to zaplanowali? Czy wiedzieli, że dają mu 
niedoświadczonych, ale znakomitych żołnierzy? Czy dostał 
tych trzydziestu Starterów, niektórych jeszcze zupełnie małych, 
właśnie dlatego, że mali chłopcy szybciej się uczą i 
szybciej myślą? A może każda grupa byłaby zdolna do 
tego samego, pod warunkiem, że miałaby dowódcę, który 
wiedział, czego chce od swojej armii i potrafił nauczyć 
żołnierzy, by to właśnie robili?  
   Endera męczyły te problemy, ponieważ nie wiedział, czy 
psuje szyki nauczycielom, czy może spełnia ich oczekiwania.  
   Jednego był pewien: że niecierpliwie czeka na bitwę.  
Zwykle armie potrzebowały trzech miesięcy praktyki, ponieważ 
żołnierze musieli opanować dziesiątki trudnych manewrów.
Oni byli już gotowi. Chcieli walczyć.  
   Drzwi otworzyły się w ciemności. Ender nasłuchiwał. 
Szuranie stóp. Potem cichy trzask zamykanych drzwi.  
   Zsunął się na podłogę i przeczołgał przez dwa metry 
dzielące łóżko od drzwi. Znalazł pasek papieru. Naturalnie, 
nie mógł przeczytać, co tam napisano, ale wiedział: bitwa. 
To miło z ich strony.  Zamawia, a oni dostarczają.  
                              *
   Kiedy zapaliły się światła, Ender miał już na sobie 
skafander Armii Smoka. Natychmiast wybiegł na korytarz i o 
6.01 był przy wejściu do koszar.  
   - Rozgrywamy bitwę z Armią Królika o 7.00. Zrobimy małą 
rozgrzewkę w normalnym ciążeniu. Rozebrać się i biegiem do 
sali gimnastycznej. Zabierzcie skafandry.  Prosto stamtąd 
przechodzimy do sali bojowej.  
   A śniadanie?  
   - Nie chcę, żeby ktoś rzygał w czasie walki.  
   Czy można się przynajmniej wysiusiać?  
   - Najwyżej po dekalitrze.  
   Śmiali się. Ci, którzy nie sypiali nago, rozebrali się 
szybko; potem wszyscy zwinęli skafandry i lekkim truchtem 
pobiegli do sali. Ender dwa razy przegonił ich przez tor 
przeszkód, następnie podzielił na grupy, ćwiczące na zmianę na 
trapezie, ławeczkach i materacach.  
   - Nie przemęczajcie się. Wystarczy, jeśli się 
rozbudzicie.  
   Nie musiał się o to martwić. Byli w świetnej formie, 
sprawni i szybcy, a przede wszystkim podnieceni nadchodzącą 
bitwą. Kilku zaczęło się siłować - sala gimnastyczna, zwykle 
nudna i nieciekawa, wobec nadchodzącej bitwy stała się nagle 
miejscem zabaw i śmiechu. Chłopcy odczuwali pewność siebie, 
typową dla tych, którzy jeszcze nie walczyli, a sądzą, że są 
gotowi. Dlaczego nie mieli tak sądzić? Byli gotowi. I on także.  
   O 6.40 kazał im się ubrać. Potem udzielił wskazówek 
dowódcom plutonów i ich zastępcom.  
   - Armia Królika to w większości weterani, ale Carn Carby 
został ich komendantem dopiero pięć miesięcy temu. Nigdy 
nie walczyłem pod jego dowództwem.  Był świetnym 
żołnierzem, a Armia Królika od paru lat zajmuje niezłą 
pozycję w tabeli. Ale pewnie będą walczyć w szyku, więc nie 
ma się czym martwić.  
   O 6.50 polecił wszystkim położyć się i odprężyć. O 6.56 
wstali i pobiegli korytarzem, prowadzącym do sali bojowej. 
Od czasu do czasu Ender podskakiwał, by dotknąć palcami 
sufitu, a chłopcy skakali za nim, starając się trafić w to 
samo miejsce.  Nitka w ich kolorach zboczyła w lewo; Armia 
Królika już wcześniej skręciła na prawo. O 6.58 stanęli 
przed bramą.  
   Plutony ustawiły się w pięciu kolumnach. A i E czekały 
gotowe, by złapać boczne uchwyty i skoczyć w obie strony. B 
i D miały użyć równoległych klamer sufitowych i wystartować 
w górę. Pluton C powinien chwycić próg bramy i rzucić się w 
dół.  
   Góra, dół, prawo, lewo. Ender stał z przodu, pomiędzy 
kolumnami, by nie blokować drogi.  
   - Gdzie leży brama przeciwnika? - rzucił, by ich 
przeorientować.  
   Na dole, odpowiedzieli ze śmiechem. W tym momencie góra 
stała się północą, dół południem, prawo i lewo wschodem i 
zachodem.  
   Szara ściana przed nimi zniknęła i zobaczyli salę bojową. 
Góra nie była ciemna, ale i nie jasna - lampy świeciły połową 
mocy, tworząc półmrok. Z daleka widzieli bramę przeciwnika i 
światełka skafandrów, wsuwające się już do wnętrza. Ender 
poczuł satysfakcję. Wszyscy wyciągnęli wnioski z błędu Bonza 
i z tego, jak niewłaściwie wykorzystał Endera Wiggina. Skakali 
przez bramę od razu i można było najwyżej określić formację, 
jakiej użyją.  Dowódcy nie mieli czasu na zastanowienie. 
Ender postanowił się nie spieszyć, zaufać swoim żołnierzom, 
że potrafią walczyć z zamrożonymi nogami, gdyby zbyt późno 
znaleźli się w sali.  
   Ocenił zarys pomieszczenia; zauważył znajomą, otwartą 
kratownicę, typową dla większości wczesnych bitew i podobną 
do drabinek w parku; w przestrzeni rozmieszczono sześć czy 
siedem gwiazd.  Było ich wystarczająco dużo i na 
dostatecznie wysuniętach pozycjach, by opłacało się je 
zdobywać.  
   - Rozproszyć się wokół najbliższych gwiazd - polecił 
Ender. - C spróbuje prześliznąć się po ścianie. Jeśli się 
uda, A i E ruszają za nim.  Jeśli nie, zdecyduję, co dalej. 
Będę przy D.  Idziemy.  
   Wszyscy żołnierze wiedzieli, co się dzieje, ale taktyka 
walki zależała wyłącznie od dowódców plutonów. Nawet 
czekając na instrukcje Endera byli spóźnieni nie więcej niż 
o dziesięć sekund.  Armia Królika na swoim końcu sali 
wykonywała już jakiś złożony taniec.  
   We wszystkich armiach, w jakich dotąd służył Ender, w tej 
chwili musiałby się martwić, czy razem ze swoim plutonem 
zajmuje właściwe miejsce w szyku. Teraz on i jego ludzie 
myśleli wyłącznie o tym, by ominąć formację przeciwnika, 
opanować gwiazdy i kąty sali, a potem rozbić tamtych na 
rozproszone, zdezorientowane grupki. Nawet po niecałych 
czterech tygodniach wspólnych treningów, ten sposób walki 
wydawał się jedyną inteligentną, jedyną  m o ż l i w ą  metodą. 
Ender odczuwał niemal zdumienie, że Armia Królika nie pojęła 
jeszcze, jak beznadziejnie jest opóźniona.  
   Pluton C przesuwał się po ścianie, kierując w stronę 
przeciwników podkurczone kolana. Zwariowany Tom, ich 
dowódca, najwidoczniej polecił swoim ludziom zamrozić własne 
nogi. W półmroku był to znakomity pomył, ponieważ oświetlone 
skafandry ciemniały w punktach trafienia. Dzięki temu 
żołnierze byli mniej widoczni. Ender musiał pochwalić Toma.  
   Armia Królika zdołała odeprzeć atak plutonu C, ale 
wcześniej Zwariowany Tom i jego chłopcy przetrzebili ich 
porządnie. Zamrozili z tuzin wrogów, zanim wycofali się na 
pozycję za gwiazdą. Lecz gwiazda znajdowała się na tyłach 
formacji Królików, a to oznaczało, że będą łatwym celem.  
   Han Tzu, zwany powszechnie Kant Zupą, był dowódcą plutonu 
D. Pospiesznie prześliznął się przez brzeg gwiazdy do 
miejsca, gdzie czekał Ender.  
   - Może by przeskoczyć na północ i klęknąć im na głowach?  
   - Działaj - odparł Ender. - Ja wezmę B na południe, żeby 
ich zajść od tyłu.  
   - A i E, powoli na ściany! - krzyknął.  
   Przesunął się po gwieździe stopami w przód, zaczepił 
palce o krawędź, odskoczył do górnej ściany, po czym odbił 
się w dół, do gwiazdy plutonu E. Po chwili prowadził ich już 
do południowej ściany. Odbili się niemal równocześnie, by 
wylądować za dwoma gwiazdami, bronionymi przez żołnierzy 
Carna Carby'ego. Przypominało to krojenie masła gorącym nożem. 
Armia Królika przestała istnieć, pozostało tylko końcowe 
wymiatanie. Ender rozbił plutony na półplutony, by 
przeszukać wszystkie zakamarki i znaleźć żołnierzy 
przeciwnika, którzy byli jeszcze cali, lub tylko trafieni. 
Po trzech minutach dowódcy plutonów zameldowali, że sala 
jest czysta. Tylko jeden z chłopców Endera był całkowicie 
zamrożony - z plutonu C, który wziął na siebie całą siłę 
uderzenia wroga. Większość została trafiona, na ogół w nogi, 
często własnymi strzałami. Ogólnie rzecz biorąc, wszystko 
potoczyło się lepiej, niż Ender oczekiwał.  
   Pozwolił dowódcom plutonów pełnić honory przy bramie - 
czterech przyłożyło hełmy do rogów, a Zwariowany Tom 
przeszedł przez wrota. Komendanci brali do tego żołnierzy, 
którzy byli zdolni do ruchu; Ender mógł wyznaczyć właściwie 
każdego. Dobra bitwa.  
   Rozbłysły światła i sam major Anderson wszedł przez 
bramkę nauczycieli na południowym końcu sali.  Wyglądał 
bardzo poważnie, gdy podawał Enderowi nauczycielski hak, 
tradycyjnie wręczany zwycięzcy.  Chłopiec rozmiękczył 
najpierw skafandry własnych żołnierzy i ustawił ich w szyku, 
a dopiero potem rozmroził przeciwników. Chciał, by jego 
ludzie wyglądali godnie i po wojskowemu, gdy Carn Carby i 
Armia Królika odzyskają zdolność ruchu. Mogą przeklinać i 
kłamać, ale będą pamiętali, że ich zniszczyli. Nieważne, 
co powiedzą; inni żołnierze i inni dowódcy zobaczą prawdę w 
ich oczach. Te oczy mają ich widzieć w równym szyku, 
zwycięskich i prawie bez strat po pierwszej bitwie.  Wkrótce 
cała Szkoła będzie znać Armię Smoka.  
   Rozmrożony Carn Carby natychmiast pogratulował Enderowi.  
Miał dwanaście lat i został dowódcą w swym ostatnim roku w 
szkole. Nie był więc zarozumiały jak ci, którzy dostają 
armię rok wcześniej. Zapamiętam to, pomyślał Ender, kiedy 
mnie ktoś pokona. Trzeba zachować godność i wyrazić uznanie 
temu, kto na to zasłużył. Wtedy porażka nie przynosi wstydu. 
Ender miał nadzieję, że niezbyt często będzie musiał to robić.  
   Anderson zwolnił Armię Smoka, gdy Króliki wyszły już 
bramą zdobytą przez chłopców Endera. Dopiero po nich Ender 
wyprowadził swoich żołnierzy.  Smuga światła pod drzwiami 
powiedziała im, gdzie znajdzie się dół, gdy powróci 
ciążenie. Wszyscy lądowali lekko. Potem ustawili się w 
korytarzu.  
   - Jest 7.15 - oznajmił Ender. - To znaczy, że macie 
jeszcze piętnaście minut na śniadanie. Potem czekam na was w 
sali treningowej.  
   Słyszał, jak szepczą do siebie: daj spokój, wygraliśmy, 
trzeba to uczcić. No dobrze, zgodził się.  
   - Dowódca zezwala rzucać w siebie jedzeniem przy 
śniadaniu.  
   Cieszyli się, krzyczeli, a potem Ender rozkazał rozejść 
się i ruszać biegiem do koszar. Zatrzymał jeszcze dowódców 
plutonów, by ich poinformować, że na porannych ćwiczeniach 
nie oczekuje nikogo przed 7.45, a sesja potrwa krócej, żeby 
chłopcy mieli czas się wykąpać. Pół godziny na śniadanie i 
brak czasu na prysznic po walce - reguły nadal były ostre, 
ale łagodniejsze w porównaniu z początkowym kwadransem. A 
Ender wolał, żeby wiadomość o dodatkowym czasie wolnym
przekazali dowódcy plutonów - niech chłopcy wiedzą, że od 
nich pochodzą ulgi, surowość zaś cechuje komendanta. To 
zwiąże ich jeszcze mocniej.
   Nie jadł śniadania. Nie był głodny. Zamiast tego poszedł 
do łazienki i stanął pod prysznicem.  Skafander włożył do 
oczyszczalni, by był gotów, gdy skończy kąpiel. Wymył się 
dwa razy, po czym pozwolił, by woda spływała bez końca po 
jego ciele.  Woda krążyła w obiegu zamkniętym. Niech wszyscy 
dzisiaj wypiją odrobinę mojego potu. Dali mu niewyćwiczoną 
armię, a on zwyciężył i to wcale nie o włos. Zwyciężył, 
mając tylko sześciu zamrożonych i unieruchomionych. 
Przekonają się, jak długo inni dowódcy będą próbować walki w 
szyku, gdy się dowiedzą, ile można dokonać stosując 
elastyczną strategię.  
   Unosił się w środku sali treningowej, gdy zaczęli się 
pojawiać jego żołnierze. Naturalnie, żaden się do niego nie 
odezwał. Wiedzieli, że sam zacznie mówić, gdy będzie gotów. 
Nie wcześniej.  
   Kiedy wszyscy byli już na miejscach, Ender zaczepił się 
hakiem przed nimi i spojrzał uważnie.  
   - Niezła pierwsza bitwa - zaczął, a chłopcy poruszyli 
się. Próbowali wznieść okrzyk "Smoki!  Smoki!", ale uspokoił 
ich szybko. - Armia Smoka poradziła sobie z Armią Królika.  
Ale nieprzyjaciel nie zawsze będzie walczył tak fatalnie.  
Gdyby to była dobra armia, to wy, z plutonu C, atakując tak 
wolno, zostalibyście otoczeni ze skrzydeł przed osiągnięciem 
dobrej pozycji. Powinniście się rozdzielić i nacierać z obu 
stron, żeby nie mogli zaatakować z flanki. Plutony A i E -
celność beznadziejna. Z tabeli wynika, że mieliście mniej 
więcej jedno trafienie na dwóch żołnierzy. To oznacza, że 
udawało się wyłącznie atakującym, którzy strzelali z bliska. 
Tak dalej być nie może - lepszy przeciwnik wyciąłby 
pozbawioną osłony grupę nacierającą.  Wszystkie plutony będą 
ćwiczyć strzelanie z większych odległości, do ruchomych i 
nieruchomych celów. Półplutony służą na zmianę za cele. 
Rozmrażam skafandry co trzy minuty.  Do roboty.  
   - Czy będą jakieś gwiazdy? - spytał Kant Zupa. - Żeby 
oprzeć na czymś rękę.  
   - Nie przyzwyczajajcie się do podpórek. Jeśli trzęsą
się wam ręce, pozamrażajcie łokcie. Ruszać się.  
   Dowódcy plutonów szybko rozdzielili funkcje. Ender 
przesuwał się wśród nich, by udzielać rad i pomagać 
żołnierzom, mającym jakieś trudności. Chłopcy wiedzieli już, 
że Ender bywa brutalny, kiedy zwraca się do grupy, ale kiedy 
pracuje z pojedynczym żołnierzem, jest zawsze cierpliwy, 
podpowiada rozwiązania i jeśli trzeba tłumaczy po kilka 
razy.  Nigdy jednak się nie śmieje, gdy próbują z nim 
żartować. Był dowódcą w każdej sekundzie wspólnie spędzanego 
czasu. Nie musiał im o tym przypominać.  Po prostu  b y ł.  
   Pracowali wytrwale, wciąż czując w ustach smak zwycięstwa 
i cieszyli się głośno, kiedy o pół godziny wcześniej mogli 
wyjść na obiad. Ender zatrzymał dowódców plutonów aż do 
normalnej pory przerwy, żeby omówić z nimi taktykę, jaką 
zastosowali i ocenić poszczególnych żołnierzy. Potem wrócił 
do swojego pokoju i starannie przebrał się w mundur. Dotrze 
do mesy komendantów spóźniony o dziesięć minut - dokładnie 
tak, jak sobie zaplanował. Nigdy jeszcze tam nie był, 
ponieważ dopiero dziś zwyciężył po raz pierwszy. Chciał 
przyjść ostatni, gdy wywieszą wyniki porannych bitew. 
Armia Smoka nie będzie już wtedy zupełnie nieznana.  
   Z początku nikt nie zwrócił na niego uwagi. Ale kiedy 
pierwsi chłopcy zauważyli jego niewielki wzrost i smoki na 
rękawach munduru, zaczęli przyglądać mu się zupełnie 
otwarcie. Zanim odebrał swoją porcję i usiadł przy stole, w 
pokoju zaległa cisza. Ender jadł wolno i z uwagą, niby nie 
dostrzegając, że stał się ośrodkiem zainteresowania. Stopniowo 
chłopcy znowu zaczęli rozmawiać, a on mógł się odprężyć i 
rozejrzeć dookoła.  
   Całą ścianę zajmowała wielka tabela wyników.  Żołnierze 
wiedzieli tylko, jakie rezultaty osiągała ich armia przez 
ostatnie dwa lata; tutaj rejestrowano wyniki każdego z 
dowódców. Nowy komendant nie mógł odziedziczyć pozycji po 
swym poprzedniku - liczyło się tylko to, co sam dokonał.  
   Ender prowadził wyraźnie. Oczywiście, miał najlepszy z 
możliwych stosunek wygranych do porażek, ale i w pozostałych 
kategoriach wyprzedzał resztę. Średnie straty własne, 
średnie straty przeciwnika, średni czas osiągnięcia 
zwycięstwa - wszędzie był na czele.  
   Kończył jeść, gdy ktoś podszedł do niego z tyłu i klepnął 
w ramię.  
   - Mogę się przysiąść?  
   Ender nie musiał się oglądać, by wiedzieć, że to Dink 
Meeker.  
   - Cześć, Dink. Siadaj.  
   - Ty pozłacany pierdzielu - uśmiechnął się Dink. - 
Wszyscy tu próbujemy zgadnąć, czy twoje wyniki to cud, czy 
pomyłka.  
   - Przyzwyczajenie.  
   - Jedno zwycięstwo nie wystarczy, żeby się przyzwyczaić. 
Nie bądź taki hardy. Wszystkich nowych puszczają najpierw 
przeciwko słabym dowódcom.  
   - Nie zauważyłem, żeby Carn Carby był na końcu tabeli.  
   To była prawda. Carn Carby zajmował pozycję w okolicach 
środka.  
   - Jest w porządku - przyznał Dink. - Zwłaszcza że zaczął 
dopiero niedawno. Obiecujący. Ale ty nie jesteś obiecujący. 
Jesteś groźny.  
   - Groźny dla kogo? Nie dadzą ci jeść, jeżeli będziesz 
rzadziej wygrywał? To chyba ty powiedziałeś, że to wszystko 
jest tylko głupią zabawą, która nie ma żadnego znaczenia.  
   Dinkowi nie podobało się, że Ender wypomina mu jego 
własne słowa, zwłaszcza w obecnej sytuacji.  
   - A ty mnie namówiłeś, żebym grał z nimi dalej.  Ale z 
tobą nie będę się bawił, Ender. Mnie nie pokonasz.  
   - Chyba nie - zgodził się Ender.  
   - To ja cię nauczyłem - dodał Dink.  
   - Wszystkiego, co umiem - przyznał Ender. - Teraz 
korzystam z tego, na wyczucie.  
   - Gratuluję.  
   - Dobrze wiedzieć, że ma się tu przyjaciela.  
   Lecz Ender nie był przekonany, że Dink wciąż jest jego 
przyjacielem. Dink także nie. Zamienili jeszcze kilka nic 
nie znaczących zdań i chłopiec wrócił do swojego stołu.  
   Ender skończył jeść i rozejrzał się. Dowódcy 
rozmawiali w małych grupkach. Zauważył Bonza, teraz jednego 
z najstarszych komendantów. Ross Nos skończył szkołę. Petra 
z kilkoma innymi siedziała w kącie pokoju i nie spojrzała
na niego ani razu. Ponieważ wszyscy inni od czasu do czasu 
rzucali w jego stronę ukradkowe spojrzenia - także ci, z 
którymi rozmawiała - Ender był pewien, że świadomie unika 
jego wzroku. Tak to jest, jeśli się zwycięża od 
pierwszej walki, pomyślał. Traci się przyjaciół.  
   Trzeba im zostawić parę tygodni, żeby zdążyli się 
przyzwyczaić. Zanim wyznaczą następną bitwę, wszystko 
się uspokoi.  
   Carn Carby demonstracyjnie podszedł do Endera tuż przed 
końcem przerwy obiadowej. W przeciwieństwie do Dinka nie 
wydawał się zmieszany.  
   - Obecnie jestem w niełasce - wyznał otwarcie. - Nie 
wierzą, kiedy im mówię, że robiłeś rzeczy, jakich nikt tu 
jeszcze nie oglądał. Mam nadzieję, że rozbijesz na miazgę 
następną armię, z którą będziesz walczył. Zrób mi tę 
przysługę.  
   - Zrobię - odparł Ender. - I dzięki, że ze mną 
rozmawiasz.  
   - Uważam, że zachowują się wobec ciebie okropnie.  Zwykle 
wszyscy gratulują nowym dowódcom, kiedy pierwszy raz 
przychodzą do mesy. Tyle że nowy dowódca zanim wreszcie tu trafi,
ma za sobą parę przegranych. Mnie się udało dopiero 
miesiąc temu. Jeśli ktokolwiek zasłużył na gratulacje, to na 
pewno ty. Ale takie jest życie. Niech gryzą ziemię.  
   - Postaram się.  
   Carn Carby odszedł, a Ender wciągnął go na swą osobistą 
listę tych, których zakwalifikował jako istoty ludzkie.  
   Tej nocy Ender spał bardzo dobrze, co nie udało mu się 
już od dawna. Tak dobrze, że zbudził się dopiero po 
zapaleniu świateł. Wstał w znakomitym nastroju, pobiegł pod 
prysznic i nie zauważył paska papieru na podłodze, dopóki 
nie wrócił i nie zaczął się ubierać. Zobaczył go tylko 
dlatego, że papier podfrunął, gdy Ender szarpnął za leżący 
na krześle mundur. Podniósł go i przeczytał.  
   PETRA ARKANIAN, ARMIA FENIKSA, 7.00 
   To była jego dawna armia, którą opuścił niecałe cztery 
tygodnie temu. Na wylot znał formacje, których tam używano. 
Częściowo dzięki wpływowi Endera, Armia Feniksa działała 
najbardziej elastycznie, stosunkowo szybko reagując na nowe 
sytuacje. Z pewnością jest najlepiej przygotowana, by stawić 
czoła płynnym, nie pasującym do żadnych wzorów atakom 
Endera. Najwyraźniej nauczyciele postanowili uatrakcyjnić mu 
życie.  
   Rozkaz stwierdzał: 7.00, a była już 6.30. Część chłopców 
mogła wyjść na śniadanie. Ender odrzucił mundur, chwycił 
skafander i po chwili stał przy drzwiach do koszar.  
   - Panowie, mam nadzieję, że czegoś się wczoraj 
nauczyliście, ponieważ dzisiaj robimy to jeszcze raz.
   Nie od razu zrozumieli, że chodzi mu o bitwę, nie o 
ćwiczenia. To na pewno pomyłka, mówili. Nikt nie walczy 
dwa dni pod rząd.
   Ender podał pasek papieru Fly Molo, dowódcy plutonu A.  
   - Skafandry! - krzyknął natychmiast chłopiec i zaczął się 
przebierać.  
   - Czemu nie powiedziałeś nam wcześniej? - zapytał z 
wyrzutem Kant Zupa. Kant lubił stawiać Enderowi pytania, 
których nikt inny nie ośmielał się zadać.  
   - Pomyślałem, że przyda się wam prysznic. Wczoraj Armia 
Królika twierdziła, że wygraliśmy, bo smród zemdlił ich 
zupełnie.  
   Ci, którzy go usłyszeli, wybuchnęli śmiechem.  
   - Znalazłeś rozkaz dopiero kiedy wyszedłeś spod 
prysznica, zgadza się?  
   Ender spojrzał w stronę, z której dochodził głos. To był 
Groszek, z zuchwałą miną. Czyżby przyszła pora odpłacić za dawne 
upokorzenia?  
   - Oczywiście - odparł pogardliwym tonem. - Mam dalej do 
podłogi, niż ty.  
   Śmiech. Groszek zaczerwienił się ze złości.  
   - Sprawa jest jasna. Nie możemy liczyć na to, że będą nas 
 normalnie traktować - zawołał Ender. - Lepiej bądźcie 
 gotowi do bitwy w każdej chwili. I często. Nie będę udawał, 
 że mi się to podoba, ale jestem zadowolony, że moja armia 
 potrafi sobie z tym poradzić.  
   Po tych słowach poszliby za nim wszędzie, nawet na spacer 
po księżycu bez skafandrów.  
   Petra nie była Carnem Carbym. Miała szyki bardziej 
elastyczne, reagowała o wiele szybciej na błyskawiczne, 
nieprzewidywalne ataki Endera. W rezultacie pod koniec bitwy 
Armia Smoka miała trzech zamrożonych i dziewięciu 
unieruchomionych. W dodatku Petra nie podeszła, by uścisnąć 
mu rękę. Jej płonące gniewem oczy zdawały się mówić: byłam 
twoim przyjacielem, a teraz tak mnie upokarzasz?  
   Ender udawał, że nie widzi, jak bardzo jest wściekła. 
Po kilku kolejnych bitwach zrozumie, że w walce z 
nim zyskała więcej trafień, niż spodziewałby się po 
kimkolwiek.  Zresztą, nadal uczył się od niej. Tego dnia na 
ćwiczeniach musi pokazać dowódcom plutonów, jak 
przeciwdziałać manewrom, których użyła Petra. Niedługo znów 
będą przyjaciółmi.  
   Miał nadzieję.  
                              *
   Przez pierwszy tydzień Armia Smoka rozegrała siedem bitew 
osiągając 7 zwycięstw i 0 porażek. Ender ani razu nie 
poniósł strat większych niż w walce z Armią Feniksa, a w 
dwóch bitwach nie miał ani jednego zamrożonego czy 
unieruchomionego. Nikt już nie uważał, że to szczęśliwy traf 
wyniósł go na wierzchołek tabeli. Pobił najlepsze armie z 
przewagą, o jakiej nikt jeszcze nie słyszał. Inni dowódcy 
nie mogli go dłużej ignorować. Zawsze kilku siadało przy 
jego stole i próbowało się dowiedzieć, jak pokonał ostatnich 
przeciwników. Tłumaczył im chętnie, pewien, że niewielu tylko 
potrafi tak wyszkolić żołnierzy i plutonowych, by potrafili 
to samo, co jego ludzie. A kiedy mówił, dużo większa grupa 
zbierała się wokół pokonanych przez Endera.  Próbowali 
znaleźć sposób, by z nim zwyciężyć.  
   Wielu go nienawidziło. Za to, że jest młody i zdolny, że 
przez niego ich zwycięstwa straciły na znaczeniu. Po raz 
pierwszy Ender dostrzegł to w ich twarzach, gdy mijali 
go na korytarzu; potem zauważył, że niektórzy chłopcy 
wstają i przechodzą do innego stolika, gdy w mesie usiadł 
blisko nich; czyjeś łokcie trafiały go przypadkowo w sali 
treningowej, stopy wplątywały się w jego stopy, gdy wracał z 
gimnastyki; ślina i kulki mokrego papieru uderzały go w 
plecy, gdy biegał po korytarzach. Wiedzieli, że nie pobiją 
go w sali bojowej, więc próbowali tam, gdzie nic im nie 
groziło, gdzie nie był gigantem, ale zwykłym, małym 
chłopcem. Ender gardził nimi, ale w głębi duszy - tak 
głęboko, że sam o tym nie wiedział - bał się ich. To Peter 
dokuczał mu zawsze w ten sposób i Ender zaczynał czuć się 
za bardzo jak w domu.  
   Wszystko to były jednak drobne przykrości i Ender zdołał 
sam siebie przekonać, że należy je traktować jako jeszcze 
jedną formę wyrażania podziwu. Inne armie zaczynały już go
naśladować. Żołnierze atakowali z podkurczonymi kolanami, 
łamały się szyki, a komendanci wysyłali plutony, by 
prześlizgiwały się po ścianach. Nikt jeszcze nie przejął 
podziału na pięć plutonów - ten fakt dawał Enderowi pewną 
przewagę. Gdy przeciwnik zlokalizuje cztery plutony, nie 
będzie szukał piątego.  
   Ender uczył wszystkich taktyki walki w zero-ciążeniu. A 
gdzie sam mógł iść, by się czegoś nauczyć?  
   Zaczął odwiedzać salę wideo, pełną propagandowych filmów 
o Mazerze Rackhamie i innych wybitnych dowódcach 
z czasów Pierwszej i Drugiej Inwazji. Kończył 
treningi o godzinę wcześniej i pozwalał plutonowym 
samodzielnie prowadzić ćwiczenia pod jego nieobecność. 
Zwykle organizowali potyczki, pluton na pluton. Ender 
zostawał w sali jeszcze przez chwilę, a gdy był pewien, że 
wszystko idzie dobrze, wychodził oglądać dawne bitwy.  
   Większość filmów była tylko stratą czasu. Porywająca 
muzyka, zbliżenia dowódców i dekorowanych orderami 
żołnierzy, chaotyczne zdjęcia marines atakujących instalacje 
robali. Tu i tam jednak trafiał na coś użytecznego: statki, 
jak punkty światła, manewrujące w czarnej przestrzeni, albo 
lepiej jeszcze: światełka na komputerowych ekranach 
sytuacyjnych, ukazujących całość bitwy. Na wideo trudno było 
dostrzec, jak przebiega walka w trzech wymiarach, a 
sekwencje często były krótkie i bez żadnych wyjaśnień. Ender 
widział jednak wyraźnie, w jak doskonały sposób robale 
wykorzystywały pozornie losowe tory lotu dla wywołania 
zamętu, jak używały przynęt i udawanych odwrotów, by zwabić 
statki MF w pułapkę.  Niektóre starcia pocięto na wiele 
fragmentów, rozrzuconych po różnych filmach; oglądając je po 
kolei Ender potrafił zrekonstruować przebieg bitwy. 
Dostrzegał to, o czym nigdy nie wspominali oficjalni 
komentatorzy, zawsze próbujący wzbudzić w widzach dumę ze 
zwycięstw ludzi i odrazę dla robali. Zaczynał się 
zastanawiać, w jaki sposób ludzkości w ogóle udało się 
zwyciężyć. Okręty MF były niezdarne; flotylle nieznośnie 
wolno reagowały na nowe zdarzenia, podczas gdy flota 
robali działała z perfekcyjną dokładnością i błyskawicznie 
znajdowała wyjście z zaskakujących sytuacji.  Naturalnie, 
podczas Pierwszej Inwazji okręty ludzi zupełnie nie były 
przystosowane do szybkich starć, ale statki robali także 
nie. Dopiero przy Drugiej Inwazji pojawiły się szybkie, 
śmiercionośne okręty i równie śmiercionośna broń.  
   Tak więc od robali, nie od ludzi, uczył się Ender 
strategii.  Trochę się tego wstydził i obawiał, gdyż był to 
najstraszniejszy nieprzyjaciel, odrażający, obrzydliwy i 
morderczy. Robale były jednak doskonałe w tym, co robiły. Do 
pewnych granic. Stosowały właściwie tylko jedną strategię: 
zgromadzić jak najwięcej statków w kluczowym dla 
starcia punkcie. Nigdy nie zrobiły niczego zaskakującego, co 
by pokazało geniusz albo głupotę któregoś z oficerów.  
Najwyraźniej panowała tam bardzo ostra dyscyplina.  
   Jedno tylko nie przestawało go dziwić: chociaż tak wiele się 
mówiło o Mazerze Rackhamie, nie było wcale filmów ze 
stoczonej przez niego bitwy. Kilka scen z pierwszych etapów 
starcia, z maleńką grupą Rackhama wyglądającą żałośnie na 
tle głównych sił robali. Robale rozbiły już trzon ziemskiej floty 
w rejonie tarczy kometarnej, zniszczyły wiele okrętów i zdawały się 
kpić z ludzkiej strategii - ten film pokazywano dość często, 
by raz po raz przypominać na nowo grozę, jaką wzbudziło 
zwycięstwo najeźdźców. Potem obca flota przesunęła się do 
Saturna, gdzie czekała skromna, beznadziejnie nieliczna 
flotylla ziemska. I wtedy...  
   Wtedy następował strzał z małego krążownika Mazera 
Rackhama i jeden nieprzyjacielski statek rozpadał się. Nic 
więcej nigdzie nie pokazano. Na wielu filmach można było 
zobaczyć marines wdzierających się do statków robali i ciała 
samych robali wewnątrz. Nigdy natomiast walki wręcz - oprócz 
wstawek z Pierwszej Inwazji. Ta oczywista cenzura, 
zastosowana wobec zwycięstwa Mazera Rackhama, bardzo 
irytowała Endera. Uczniowie Szkoły Bojowej mogli się wiele 
nauczyć od tego dowódcy, a ukrywano przed nimi wszystko, co 
się zdarzyło. To zamiłowanie do tajności nie mogło pomóc 
dzieciom, mającym w przyszłości powtórzyć wyczyn Mazera 
Rackhama.  
   Naturalnie, gdy tylko rozeszły się słuchy, że Ender 
Wiggin bez przerwy ogląda filmy z wojny, do sali wideo 
zaczęły ściągać tłumy. Przychodzili głównie dowódcy; 
oglądali to samo co Ender i udawali, że rozumieją, po co to 
robi. Ender niczego nie tłumaczył. Kiedyś wyświetlił siedem 
sekwencji z tego samego starcia, filmowanego z różnych 
punktów, i jeden z chłopców zapytał nieśmiało: "Czy niektóre 
z tych filmów nie pokazują tej samej bitwy?".  
   Ender wzruszył tylko ramionami, jakby nie miało to 
żadnego znaczenia.  
   W ostatniej godzinie ćwiczeń siódmego dnia, ledwie kilka 
godzin po tym, jak armia Endera wygrała swą siódmą bitwę, 
major Anderson osobiście wszedł do sali wideo. Podał pasek 
papieru jednemu z siedzących tam dowódców, po czym podszedł 
do Endera.  
   - Masz się zgłosić do gabinetu pułkownika Graffa.  
Natychmiast.  
   Ender wstał i ruszył za Andersonem. Major przytknął dłoń 
do zamka, nie pozwalającego uczniom na wejście do kwater 
oficerów i po chwili obaj znaleźli się w miejscu, gdzie 
Graff zapuścił korzenie w kręconym krześle, przyśrubowanym 
do stalowej podłogi. Brzuch przelewał mu się przez poręcze, 
nawet teraz, gdy siedział wyprostowany. Ender wysilił 
pamięć. Graff nie wydał mu się szczególnie gruby, kiedy 
spotkali się po raz pierwszy, cztery lata temu. Czas i życie 
w napięciu nie potraktowały łagodnie administratora Szkoły 
Bojowej.  
   - Minęło siedem dni od twojej pierwszej bitwy, Ender - 
odezwał się Graff.  
   Ender nie odpowiedział.  
   - I wygrałeś ich siedem, po jednej dziennie.  
   Ender kiwnął głową.  
   - Osiągnąłeś niezwykle wysokie wyniki.  
   Ender zamrugał.  
   - Czemu, dowódco, przypisujesz swoje zdumiewające 
   sukcesy?  
   - Daliście mi armię, która realizuje wszystko, co zdołam 
dla niej wymyślić.  
   - A co dla niej wymyśliłeś?  
   - Orientujemy się na bramę przeciwnika i używamy nóg jako 
osłony. Unikamy walki w szyku i zachowujemy ruchliwość.  
Bardzo pomaga to, że mam pięć plutonów po ośmiu ludzi, 
zamiast czterech po dziesięciu. A także, że nasi przeciwnicy 
nie mieli czasu opracować skutecznej riposty na nasze 
metody, więc pokonujemy ich wciąż tymi samymi sztuczkami. To 
już długo nie potrwa.  
   - Więc sądzisz, że nie będziesz już wygrywał?  
   - Nie tymi samymi sposobami.  
   Graff skinął głową.  
   - Siadaj, Ender.  
   Ender usiadł, Anderson także. Graff spojrzał na majora, 
który zapytał: 
   - W jakiej formie jest twoja armia, po tak częstych 
   walkach?  
   - Wszyscy są już weteranami.  
   - Ale jak sobie radzą? Są zmęczeni?  
   - Jeśli tak, nie zechcą się przyznać.  
   - Czy wciąż zachowują gotowość?  
   - To wy macie gry komputerowe, bawiące się ludzkimi umysłami. 
Wy powinniście mi to powiedzieć.  
   - Wiemy, co wiemy. Chcemy wiedzieć  co  t y  wiesz.  
   - To doskonali żołnierze, panie majorze. Jestem 
przekonany, że dla nich także istnieją granice, ale jeszcze 
ich nie osiągnęliśmy. Ci mniej doświadczeni miewają kłopoty, 
gdyż nie opanowali do końca pewnych podstawowych 
technik, ale pracują ciężko i są coraz lepsi. Co mam 
powiedzieć? Że potrzebują odpoczynku? Jasne, że potrzebują. 
Potrzebują paru tygodni wolnego. Ich nauka idzie w diabły, 
nikt nie radzi sobie z lekcjami. Ale wiecie o tym i 
najwyraźniej nie przejmujecie się, więc czemu ja mam się 
przejmować?  
   Graff i Anderson wymienili spojrzenia.  
   - Ender, dlaczego stale oglądasz widea z wojen z 
   robalami?  
   - Żeby poznawać strategię, oczywiście.  
   - Te filmy powstały dla celów propagandy. Wszystko, co 
wskazywało na używaną strategię, zostało wycięte.  
   - Wiem.  
   Graff i Anderson znowu spojrzeli na siebie. Graff bębnił 
palcami po stole.  
   - Nie grasz już w grę fantasy - stwierdził.  
   Ender milczał.  
   - Wytłumacz, dlaczego przestałeś.  
   - Bo wygrałem.  
   - W tej grze nie da się wygrać  w s z y s t k i e g o. 
Zawsze coś pozostaje.  
   - Wygrałem wszystko.  
   - Ender, chcemy ci pomóc, chcemy, żebyś był możliwie 
szczęśliwy, ale jeśli ty sam...  
   - Chcecie żebym był możliwie najlepszym żołnierzem. 
Zejdźcie na dół i obejrzyjcie tabelę. Obejrzyjcie tabelę od 
początku Szkoły. Jak dotąd doskonale wam idzie. Gratulacje. 
Kiedy każecie mi walczyć przeciwko dobrej armii?  
   Zaciśnięte wargi Graffa rozciągnęły się i pułkownik 
zatrząsł się od bezgłośnego śmiechu.  
   Anderson podał Enderowi pasek papieru.  
   - Teraz - powiedział.  
      BONZO MADRID, ARMIA SALAMANDRY, 12.00 
   - To za dziesięć minut - zaprotestował Ender. - Moi 
żołnierze pewnie się teraz kąpią po ćwiczeniach.  
   Graff uśmiechnął się.  
   - Więc spiesz się, chłopcze.  
                              *
   Pięć minut później był już w koszarach. Większość 
chłopców ubierała się właśnie po kąpieli, część wyszła do 
sali gier lub wideo, by tam doczekać do obiadu. Wysłał 
trzech najmłodszych, by zawołali wszystkich i nakazał jak 
najszybciej przebrać się do bitwy.  
   - Będzie ostro i nie mamy czasu - powiedział. - 
Zawiadomili Bonza jakieś dwadzieścia minut temu, a zanim 
dojdziemy do bramy, oni będą wewnątrz od co najmniej pięciu 
minut.  
   Chłopcy byli wściekli i narzekali głośno w slangu, 
którego zwykle starali się nie używać w obecności dowódcy. 
Co oni z nami? Wariaci, nie?  
   - Nie zastanawiajcie się, dlaczego. Pomówimy o tym wieczorem. 
Jesteście zmęczeni?  
   - Zaharowaliśmy własne tyłki na ćwiczeniach - 
odpowiedział mu Fly Molo. - Nie wspominając już o 
spuszczeniu lania Armii Łasicy, dziś rano.  
   - Nikt nie ma dwóch bitew jednego dnia! - zawołał 
Zwariowany Tom.  
   - Nikt także nie pobił jeszcze Armii Smoka - odparł 
Ender. - Chcesz stracić szansę przegranej?  
   Ironiczny ton był odpowiedzią na ich skargi. Mówił: 
najpierw zwyciężyć, potem zadawać pytania.  
   Wszyscy byli już w sali i większość w skafandrach.  
   - Biegiem! - zawołał Ender i ruszyli za nim. Niektórzy 
kończyli się ubierać, gdy dotarli już do korytarza przed 
salą bojową. Wielu było zdyszanych - zły znak; byli zbyt 
zmęczeni, by walczyć. Brama stała otworem. Nie widzieli 
żadnych gwiazd. Tylko pustą, absolutnie pustą przestrzeń w 
oślepiająco jasnej sali. Nie mieli gdzie się ukryć, nawet w 
cieniu.  
   - O rany - mruknął Zwariowany Tom. - Oni też jeszcze nie 
wyszli.  
   Ender podniósł palec do warg, nakazując ciszę. Przy 
otwartych wrotach nieprzyjaciel słyszał każde ich słowo.  
Ender wskazał ręką wokół bramy, by ostrzec, że Armia 
Salamandry zajęła pewnie pozycje na ścianie dookoła wejścia, 
gdzie jej żołnierze pozostają niewidoczni i mogą zgasić 
każdego, kto spróbuje wejść.  
   Gestem nakazał im wycofać się od bramy. Potem wybrał kilku 
wyższych chłopców, w tym Zwariowanego Toma i polecił im 
klęknąć - bez przysiadania na piętach, w pozycji 
wyprostowanej, tak że ich ciała miały kształt litery L.  
Zgasił ich. Cała armia przyglądała mu się w milczeniu.  
Wskazał najmniejszego z chłopców, Groszka, podał mu miotacz 
Toma i kazał uklęknąć na Toma zamrożonych nogach. Potem 
przesunął ręce Groszka, z miotaczami w obu dłoniach, pod 
pachami unieruchomionego żołnierza.
   Chłopcy zrozumieli. Tom był tarczą, pancernym kosmolotem, 
a Groszek krył się za nim. Z pewnością można było go trafić, 
ale zyskiwał czas.  
   Ender wyznaczył jeszcze dwóch chłopców, by wrzucili Toma 
i Groszka przez bramę, nakazał im jednak czekać. Potem 
szybko podzielił armię na czwórki: tarczę, strzelca i dwóch 
rzucających. Kiedy wszyscy byli już zamrożeni, uzbrojeni lub 
gotowi do rzutu, gestem polecił rzucającym podnieść ładunek, 
cisnąć go przez wrota i skoczyć za nim.  
   - Już! - krzyknął.  
   Ruszyli. Pary tarcza-strzelec wpadały przez bramę po 
dwie, plecami do przodu, by osłona znalazła się między 
strzelającym a przeciwnikiem. Nieprzyjaciel natychmiast 
otworzył ogień, trafiając na ogół w zamrożonego już chłopca.  
Tymczasem drugi, z dwoma miotaczami i celem ustawionym równo 
na ścianie, nie miał żadnych problemów. Trudno było nie 
trafić. Rzucający także przeskoczyli wrota, chwycili za 
klamry na tej samej ścianie co przeciwnicy i strzelali z tak 
morderczego kąta, że Salamandry nie mogły się zdecydować, 
czy prowadzić ogień do schowanych za tarczami strzelców, czy 
bronić się przed atakującymi z ich poziomu. Zanim sam Ender 
wskoczył do sali, bitwa była skończona. Trwała niecałą 
minutę od chwili, gdy pierwszy Smok znalazł się wewnątrz.  
Straty wyniosły dwudziestu zamrożonych lub 
unieszkodliwionych i tylko dwunastu żołnierzy nie otrzymało 
trafienia. Był to najgorszy, jak dotąd, wynik. Ale wygrali.  
   Kiedy wszedł major Anderson i podał Enderowi hak, ten nie 
potrafił stłumić gniewu.  
   - Myślałem, że postawicie nas przeciw armii, która 
potrafi nam dorównać w uczciwej walce.  
   - Gratuluję zwycięstwa, dowódco.  
   - Groszek! - krzyknął Ender. - Co byś zrobił, gdybyś 
dowodził Armią Salamandry?  
   Groszek, unieruchomiony, choć nie do końca zamrożony, 
odpowiedział z miejsca, gdzie unosił się przed 
nieprzyjacielską bramą.  
   - Nakazałbym nieregularne, ale ciągłe przesunięcia wokół 
wrót. Nie można czekać nieruchomo, jeśli przeciwnik 
dokładnie wie, gdzie jesteś.  
   - Jeśli już oszukujecie - zwrócił się Ender do majora - 
to czemu nie nauczycie tej drugiej armii oszukiwać 
inteligentnie!  
   - Proponuję, żebyś uwolnił swoich żołnierzy - powiedział 
Anderson.  
   Ender wcisnął klawisze, by odmrozić obie armie 
równocześnie.  
   - Armia Smoka! Rozejść się! - zawołał natychmiast. Nie 
miał zamiaru ustawiać szyku, by przyjąć kapitulację tamtych. 
Chociaż zwyciężyli, walka nie była uczciwa - nauczyciele 
planowali klęskę i ocaliła ich tylko głupota Bonza. Nie było 
się czym szczycić.  
   Dopiero wychodząc z sali bojowej, Ender zdał sobie 
sprawę, że Bonzo nie zrozumie, że był wściekły na nauczycieli. 
Hiszpański honor. Bonzo wie tylko, że został pokonany mimo 
pozycji lepszej pod każdym względem; że Ender nakazał 
najmłodszemu z całej armii głośno powiedzieć, co Bonzo 
powinien zrobić, by zwyciężyć; że Ender nie zaczekał nawet, 
by przyjąć jego honorową kapitulację. Gdyby nawet Bonzo 
nie nienawidził wcześniej Endera, to z pewnością zacząłby 
teraz. A że go nienawidził, jego wściekłość będzie 
mordercza. Bonzo był ostatnią osobą, która Endera uderzyła.
Na pewno o tym pamiętał.
   Sam także nie zapomniał krwawej bójki w sali treningowej, 
gdy starsi chłopcy chcieli przerwać ćwiczenia jego grupy.  
Inni także nie. Wtedy chcieli krwi; teraz Bonzo będzie jej 
pożądał. Ender rozważył możliwość zaawansowanego kursu walki 
wręcz. Jednak, gdy mógł się spodziewać bitew nie tylko 
codziennie, ale nawet dwóch jednego dnia, nie mógł tracić 
czasu. Musiał zaryzykować. Nauczyciele go w to wpakowali - 
teraz powinni pilnować, żeby nic mu się nie stało.  
                              *
   Groszek skoczył na posłanie. Był wykończony. Połowa 
chłopców już spała, choć do zgaszenia świateł 
pozostało jeszcze piętnaście minut. Westchnął, sięgnął do 
szafki, wyjął i włączył komputer. Jutro miał test z 
geometrii i był rozpaczliwie nie przygotowany. Zawsze mógłby 
coś wymyślić, gdyby miał dość czasu, Euklidesa czytał w 
wieku pięciu lat. Ale w teście obowiązywał limit czasowy, 
więc nie będzie się kiedy zastanowić. Musiał wiedzieć. A nie 
wiedział. I na pewno wypadnie marnie. Ale wygrali dzisiaj 
dwa razy, więc był w dobrym nastroju.  
   Jednak, gdy tylko włączył komputer, wszelkie myśli o 
geometrii ulotniły się natychmiast. Wokół ekranu płynęła 
wiadomość: 
      PRZYJDŹ DO MNIE NATYCHMIAST - ENDER. 
   Była już 21.50, dziesięć minut do zgaszenia świateł. 
Kiedy Ender to nadał? Mimo wszystko lepiej było nie 
lekceważyć wezwania. Rano mogą mieć kolejną bitwę - na samą 
myśl o tym poczuł się bardziej zmęczony - i nie będzie czasu 
na to, co Ender ma mu do powiedzenia.  
   Groszek zsunął się z posłania i ciężkim krokiem przeszedł 
przez korytarz do pokoju dowódcy. Zapukał.  
   - Wejść - zawołał Ender.  
   - Właśnie przeczytałem twoją wiadomość.  
   - Dobrze.  
   - Zaraz gaszą.  
   - Pomogę ci wrócić po ciemku.  
   - Nie byłem pewien, czy wiesz, która jest godzina...  
   - Zawsze wiem, która jest godzina.  
   Groszek westchnął. Znowu to samo. Kiedy tylko zaczynał 
rozmawiać z Enderem, rozmowa zmieniała się w kłótnię. Groszek 
nie cierpiał tych kłótni. Uznawał geniusz Endera i szanował 
dowódcę. Czemu Ender nie chce w nim dostrzec żadnej 
pozytywnej cechy?  
   - Pamiętasz, Groszek, cztery tygodnie temu? Kiedy 
prosiłeś, żebym cię zrobił dowódcą plutonu?  
   - Yhm.  
   - Przez ten czas mianowałem pięciu dowódców i pięciu 
zastępców. I ty nie jesteś żadnym z nich - Ender uniósł 
brwi. - Miałem rację?  
   - Tak, sir.  
   - Więc powiedz, jak sobie radziłeś w tych ośmiu bitwach.  
   - Dzisiaj pierwszy raz mnie unieruchomili, ale komputer 
podał, że uzyskałem jedenaście trafień, zanim musiałem 
przerwać walkę. Nigdy nie miałem mniej niż pięć trafień w 
bitwie. Wypełniałem też wszystkie wyznaczone mi zadania.  
   - Dlaczego tak wcześnie zrobili cię żołnierzem, Groszek?  
   - Nie wcześniej niż ciebie.  
   - Ale dlaczego?  
   - Nie wiem.  
   - Owszem, wiesz. I ja też wiem.  
   - Myślałem o tym... ale to tylko domysły. Jesteś... 
bardzo dobry. Wiedzieli o tym i pchali cię naprzód...  
   - Powiedz czemu, Groszek.  
   - Bo nas potrzebują - Groszek usiadł na podłodze i 
spojrzał na stopy Endera. - Bo chcą mieć kogoś, kto pobije 
robali. To jedyna rzecz, jaka ich obchodzi.  
   - To ważne, że zrozumiałeś, Groszek. Większość chłopców w 
szkole uważa, że gra jest ważna sama w sobie, ale to 
nieprawda. Jest ważna, gdyż pomaga im wyszukać dzieci, które 
mogą wyrosnąć na prawdziwych dowódców w prawdziwej wojnie. A 
co do gry, pieprz ją. Oni właśnie to robią. Rozpieprzają 
grę.  
   - Zabawne. Myślałem, że chodzi tylko o nas.  
   - Bitwa dziewięć tygodni przed czasem. Bitwa codziennie.  
Dwie bitwy jednego dnia. Groszek, nie wiem, o co chodzi 
nauczycielom, ale moja armia jest zmęczona, ja jestem 
zmęczony, a oni się nie przejmują regułami gry. Wyciągnąłem 
z komputera stare tabele. W całej historii gry nikt jeszcze 
nie zniszczył tylu nieprzyjaciół przy tak małych stratach 
własnych.  
   - Jesteś najlepszy, Ender.  
   Ender potrząsnął głową.  
   - Może. Ale nie przez przypadek przydzielili mi 
żołnierzy, jakich dostałem. Starterzy, odrzuceni z innych 
armii, ale wystarczy zebrać ich razem i mój najgorszy 
żołnierz mógłby gdzie indziej zostać dowódcą plutonu. 
Ułatwiali mi wszystko, a teraz robią trudności. Groszek, oni 
chcą nas złamać.  
   - Nie potrafią cię złamać.  
   - Zdziwisz się - Ender odetchnął głośno i szybko, jakby 
poczuł nagle ukłucie bólu, albo musiał złapać oddech na 
wietrze. Patrząc na niego Groszek zrozumiał, że zdarzyło się 
to, co było niemożliwe. Ender Wiggin nie nabijał się z 
niego, ale naprawdę mu się zwierzał. Niewiele. Ale zawsze. 
Ender okazał się człowiekiem, a Groszkowi dane było to 
zobaczyć.  
   - Może to ty się zdziwisz - odparł.  
   - Są pewne granice. Na ile świetnych pomysłów mogę wpadać 
każdego dnia? W końcu ktoś wymyśli na mnie coś takiego, o 
czym wcześniej nie pomyślałem, a ja nie będę gotowy.  
   - Co takiego strasznego się stanie? Przegrasz jedną 
bitwę.  
   - Tak. To właśnie będzie straszne. Nie mogę przegrać 
 ż a d n e j  bitwy. Bo jeśli przegram choć jedną...  
   Nie dokończył, a Groszek nie pytał.  
   - Chcę, żebyś był sprytny, Groszek. Chcę, żebyś wymyślał 
rozwiązania problemów, których jeszcze nikt nie dostrzega.  
Żebyś wypróbowywał takie rzeczy, których jeszcze nikt nie 
próbował, ponieważ są absolutnie głupie.  
   - Dlaczego ja?  
   - Dlatego, że chociaż w Armii Smoka jest kilku lepszych 
od ciebie żołnierzy - niewielu, ale są - to nie ma nikogo, 
kto myślałby lepiej i szybciej niż ty.  
   Groszek milczał. Obaj wiedzieli, że to prawda.  
   Ender podsunął mu komputer. Na ekranie było dwanaście 
imion. Po dwa, trzy z każdego plutonu.  
   - Wybierz z nich pięciu - powiedział Ender. - Jednego z 
każdego plutonu. To będzie grupa specjalna i ty sam będziesz 
ich trenował. Wyłącznie w czasie dodatkowych ćwiczeń.  
Informuj mnie, co robicie. Nie poświęcaj zbyt wiele czasu na 
pojedyncze sprawy. Normalnie ty i twoja grupa będziecie 
częścią regularnej armii, częścią własnych plutonów. Dopóki 
nie będę was potrzebował. Dopóki nie będzie trzeba zrobić 
czegoś takiego, co tylko wy potraficie.  
   - Oni wszyscy są nowi - zauważył Groszek. - Ani jednego 
weterana.  
   - Po ostatnim tygodniu wszyscy nasi żołnierze są 
weteranami.  Czy nie zauważyłeś, że w tabeli wyników 
indywidualnych cała czterdziestka mieści się w górnej 
pięćdziesiątce? Że musisz zjechać siedemnaście pozycji w 
dół, zanim znajdziesz żołnierza, który  n i e   j e s t  z Armii 
Smoka?  
   - A jeśli nic nie wymyślę?  
   - To znaczy, że się pomyliłem co do ciebie.  
   Groszek wyszczerzył zęby.  
   - Nie pomyliłeś się.  
   Światła zgasły.  
   - Trafisz z powrotem, Groszek.  
   - Chyba nie.  
   - Więc zostań. Jeśli będziesz dobrze nadstawiał uszu, 
usłyszysz, jak nocą przychodzi dobra wróżka i zostawia nam 
kartkę z przydziałem na jutro.  
   - Nie wyznaczą nam chyba na jutro jeszcze jednej bitwy?  
   Ender nie odpowiedział. Groszek słyszał, jak kładzie się 
do łóżka. Wstał z podłogi i poszedł za nim. Zanim zasnął, 
przeanalizował pół tuzina pomysłów. Ender byłby zadowolony - 
wszystkie były głupie.

Rozdział 12 
Bonzo

   - Proszę usiąść, panie generale. Domyślam się, że sprawa, 
która pana tu sprowadziła, jest dość pilna. 
   - Na ogół, pułkowniku, staram się nie ingerować w 
wewnętrzne sprawy Szkoły Bojowej. Macie zagwarantowaną 
autonomię i zdaję sobie sprawę, że mimo różnicy stopni mam 
prawo jedynie doradzać. Nie mogę nakazać panu działania. 
   - Działania? 
   - Niech pan nie żartuje, pułkowniku.  Amerykanie 
znakomicie potrafią udawać durniów, kiedy im 
na tym zależy, ale ja nie pozwolę się oszukać. Wie pan 
dobrze, po co przyleciałem. 
   - Och. Domyślam się, że Dap wysłał raport. 
   - Żywi on pewne... ojcowskie uczucia wobec uczniów. 
Uważa, że lekceważenie przez pana potencjalnie śmiertelnie 
groźnej sytuacji to coś więcej niż niedbalstwo... że 
graniczy to ze spiskiem w celu pozbawienia życia lub zdrowia 
jednego z uczniów Szkoły.  
   - Tutaj uczą się dzieci, generale Pace. Nie sądzę, by 
istniały powody tłumaczące przybycie dowódcy żandarmerii 
MF. 
   - Pułkowniku Graff, imię Endera Wiggina jest dobrze znane 
w sztabie. Dotarło nawet do moich uszu. Słyszałem, że 
określa się go, delikatnie mówiąc, jako naszą jedyną 
nadzieję na zwycięstwo podczas zbliżającej się inwazji. 
Jeśli jego życie lub zdrowie jest zagrożone, to chyba nie 
dziwi pana, że żandarmeria stara się ocalić i ochronić 
chłopca?  Prawda?  
   - Niech diabli wezmą Dapa i pana także, sir. Wiem, co 
robię. 
   - Naprawdę? 
   - Lepiej, niż ktokolwiek inny. 
   - To na pewno, ponieważ nikt poza panem nie ma 
najmniejszego pojęcia, co się właściwie dzieje. Od ośmiu dni 
wiadomo, że grupa pańskich najbardziej złośliwych "dzieci" 
postanowiła pobić Endera, jeśli tylko się uda. I że 
niektórzy członkowie tej grupy, z niejakim Bonito de Madrid, 
zwanym powszechnie Bonzo, na czele, najprawdopodobniej nie 
przejawią żadnych zahamowań, gdy ten akt będzie miał 
miejsce. Tym samym Enderowi Wigginowi, którego wartości nie 
sposób przecenić, zupełnie poważnie grozi rozsmarowanie 
mózgu po ścianach pańskiej małej, orbitującej szkółki. A 
pan, w pełni świadom tego zagrożenia, proponuje, nie robić 
dokładnie...  
   - Nic. 
   - Sam pan rozumie, że to budzi pewne obawy. - 
Ender Wiggin znalazł się już wcześniej w podobnej 
sytuacji. Na Ziemi, kiedy stracił swój czujnik, a potem 
jeszcze raz, kiedy spora grupa starszych chłopców... 
   - Nie zjawiłem się tutaj bez pewnych informacji na temat 
przeszłości. Wiem, że Ender Wiggin prowokował Bonza Madrida 
ponad granice ludzkiej wytrzymałości. A pan nie ma 
żandarmerii, która mogłaby zapobiec bójce. To 
nieodpowiedzialne. 
   - Kiedy Ender Wiggin obejmie dowództwo naszych flotylli, 
kiedy będzie musiał podejmować decyzje, które doprowadzą do 
naszego zwycięstwa lub klęski, czy wtedy znajdzie się 
żandarmeria, gotowa go ratować, gdy straci panowanie nad 
sytuacją?  
   - Nie dostrzegam związku. 
   - Najwyraźniej. Ale ten związek istnieje. Ender Wiggin 
musi wiedzieć, że cokolwiek się stanie, nikt z dorosłych nie 
przyjdzie mu z pomocą. Musi wierzyć, aż do samej głębi swej 
duszy, że może dokonać tylko tego, do czego dojdzie sam, on 
i inne dzieci. Jeśli w to nie uwierzy, nigdy nie osiągnie 
szczytu swoich możliwości. 
   - Nie osiągnie go także wtedy, gdy będzie martwy lub 
trwale okaleczony. 
   - Nie będzie. 
   - Dlaczego po prostu nie odeśle pan Bonza ze Szkoły? Jest 
wystarczająco duży. 
   - Ponieważ Ender wie, że Bonzo chce go zabić. Jeśli 
przeniesiemy Bonza przedterminowo, będzie wiedział, że to my 
go ocaliliśmy. A Bóg mi świadkiem, że Bonzo nie jest na tyle 
dobrym dowódcą, by go awansować z powodów czysto 
merytorycznych. 
   - A inne dzieci?  Można by je skłonić, żeby pomogły 
Enderowi. 
   - Zobaczymy, co się stanie. Tak brzmi moja pierwsza, 
ostatnia i jedyna decyzja. 
   - Niech Bóg ma pana w swej opiece, jeśli się pan pomylił. 
   - Jeśli się pomyliłem, niech Bóg ma w opiece nas 
wszystkich. 
   - Postawię pana przed sądem wojennym, okryję pańskie imię 
hańbą, jeśli się okaże, że nie ma pan racji. 
   - Zgoda. Ale proszę pamiętać: jeśli będę miał rację, 
załatwi mi pan parę tuzinów medali. 
   - Za co? 
   - Za to, że nie pozwoliłem się panu wtrącać. 

   Ender siedział w kącie sali treningowej. Zaczepiwszy 
ramię o klamrę obserwował, jak Groszek ćwiczy ze swoją 
grupą. Wczoraj trenowali atak bez miotaczy i rozbrajanie 
przeciwnika samymi nogami. Ender pomagał im, demonstrując 
pewne techniki walki wręcz w normalnej grawitacji. Wiele 
trzeba było zmienić, ale bezwładność lotu dało się 
wykorzystywać tak samo dobrze w nullo, jak w ciążeniu. 
   Dziś jednak Groszek miał nową zabawkę. Przyniósł martwą 
strunę, jeden z tych cieniutkich, niewidzialnych niemal 
splotów, jakich używano podczas prac konstrukcyjnych w 
przestrzeni, by połączyć dwa przedmioty razem. Martwe struny 
miewały czasem po kilka kilometrów długości. Ta była 
niewiele dłuższa niż krawędź ściany sali treningowej i 
Groszek bez trudu zwinął ją wokół pasa. Teraz ściągnął ją 
przez głowę, jak część ubrania, i podał koniec jednemu z 
żołnierzy. 
   - Zaczep to o klamrę i zawiń parę razy - polecił. 
   Sam przeleciał z drugim końcem w przeciwny róg sali. 
   Po chwili zdecydował, że struna nie nadaje się na 
potykacz. Owszem, trudno ją było zauważyć, ale jedno pasmo 
splotu nie zatrzyma przeciwnika, mogącego bez trudu 
przelecieć nad nim lub pod nim. Po chwili jednak wpadł na 
pomysł, by wykorzystać strunę do zmiany kierunku ruchu w 
locie. Nie odczepiając jej od klamry zawiązał drugi koniec 
wokół pasa, przesunął się o kilka metrów i wystartował na 
wprost. Struna zatrzymała go nagle i zmieniła tor lotu tak, 
że po zatoczeniu krótkiego łuku Groszek huknął całym pędem o 
ścianę. 
   Krzyczał i krzyczał, a Ender dopiero po chwili 
zorientował się, że to nie z bólu. 
   - Widzieliście, jak szybko leciałem?  A jak skręciłem!  
   Wkrótce cała Armia Smoka przerwała ćwiczenia, żeby 
przyglądać się wyczynom Groszka ze struną. Gwałtowne skręty 
były szokujące, zwłaszcza gdy ktoś nie wiedział, gdzie 
szukać splotu. Kiedy Groszek użył jej , by owinąć się wokół 
gwiazdy, osiągnął szybkość, jakiej nikt jeszcze w tej sali 
nigdy nie widział. 
   O 21.40 Ender zakończył wieczorne ćwiczenia. Armia, 
zmęczona, lecz zachwycona faktem, że widziała coś całkiem 
nowego, ruszyła korytarzami do koszar. Ender szedł między 
nimi. Nie rozmawiał, ale słuchał rozmów. Chłopcy byli 
wyczerpani, to prawda - od ponad czterech tygodni codziennie 
bitwy, często w układzie, który wymagał najwyższego 
zaangażowania. Byli jednak dumni, szczęśliwi, bliscy 
sobie... ani razu nie przegrali i nauczyli się sobie ufać. 
Wiedzieli, że każdy z nich będzie walczyć sprawnie i z 
zacięciem, że dowódcy raczej wykorzystają, niż zmarnują ich 
wysiłki; przede wszystkim zaś ufali Enderowi: że przygotuje 
ich na wszystko, co może się wydarzyć. 
   Idąc korytarzem Ender zauważył kilku starszych chłopców, 
na pozór pogrążonych w rozmowach. Stali w odnogach głównego 
korytarza, przy drabinkach; kilku zbliżało się z 
naprzeciwka. Trudno było uwierzyć, że tylko przypadkiem 
większość z nich nosi mundury Salamandry, a pozostali 
pochodzą z tych armii, których dowódcy najbardziej nienawidzą 
Endera Wiggina. Niektórzy patrzyli na niego i zbyt szybko 
odwracali wzrok; inni zdawali się zbyt nerwowi, jakby w 
napięciu starali się udawać spokój i odprężenie. Co zrobi,
jeśli zaatakują jego armię tutaj, w korytarzu?  Chłopcy są 
młodzi, mali, bez żadnego doświadczenia w walce w ciążeniu. 
Kiedy mieli się jej nauczyć?  
   - Hej, Ender! - zawołał ktoś. Ender zatrzymał się i 
obejrzał. To była Petra. - Ender, mogę z tobą pogadać?  
   Ender natychmiast pojął, że jeśli zatrzyma się choćby na 
chwilę, jego armia szybko go wyminie i zostanie na korytarzu 
sam z Petrą. 
   - Przejdź się ze mną - odpowiedział. 
   - To tylko chwila. 
   Ender odwrócił się i ruszył za swymi żołnierzami. 
Słyszał, jak Petra dogania go. 
  - No dobra, pójdę. 
   Ender poczuł, że ogarnia go napięcie. Czy była jedną z 
nich?  Jedną z tych, którzy nienawidzili go tak bardzo, że 
chcieli go skrzywdzić?  
   - Twój przyjaciel prosił, żebym cię ostrzegła. Jest paru 
chłopców, którzy chcą cię zabić. 
   - To niespodzianka - stwierdził Ender. Kilku jego 
żołnierzy nadstawiło uszu. Najwyraźniej spisek przeciwko 
dowódcy bardzo ich zainteresował. 
   - Ender, oni naprawdę mogą to zrobić. Powiedział, że 
planują to od dnia, kiedy zostałeś dowódcą... 
   - Chcesz powiedzieć: od dnia, kiedy pobiłem Salamandrę. 
   - Wiesz, Ender, ja też cię nienawidziłam, kiedy pobiłeś 
Armię Feniksa. 
   - Nie mówię, że mam do kogokolwiek pretensje. 
   - To prawda. Prosił, żebym odciągnęła cię na bok, kiedy 
będziesz wracał z ćwiczeń i uprzedziła, żebyś jutro na 
siebie uważał, bo... 
   - Petra, gdybyś rzeczywiście teraz odciągnęła mnie na 
bok, to jest tu tuzin takich, co wzięliby się za mnie od 
razu w korytarzu. Chcesz mi wmówić, że ich nie 
zauważyłaś?  
   Zaczerwieniła się nagle. 
   - Nie, nie zauważyłam. Jak mogłeś pomyśleć coś takiego?
Nie wiesz, kto jest twoim przyjacielem?  
   Wyprzedziła go, przecisnęła się przez szeregi Armii Smoka 
i wspięła po drabince na wyższy poziom. 
   - Czy to prawda? - spytał Zwariowany Tom już w 
koszarach. 
   - Czy co prawda?  - Ender rozejrzał się po sali, wypatrzył 
hałasującą dwójkę i krzyknął, by kładli się do łóżek. 
   - Że paru starszych chłopaków chce cię wykończyć?  
   - Głupie gadanie - odparł. Ale wiedział, że tak nie jest. 
Petra dowiedziała się czegoś. To, co widział po drodze, 
też nie było wytworem wyobraźni. 
   - Może i głupie gadanie, ale myślę, że nas zrozumiesz. 
Pięciu dowódców plutonów będzie cię eskortować do sypialni. 
   - Nie ma potrzeby. 
   - Zrób nam tę przyjemność. Jesteś nam chyba coś winien. 
   - Nic wam nie jestem winien. - Byłby głupcem, gdyby 
odrzucił ich propozycję. - Róbcie, co chcecie. 
   Odwrócił się i wyszedł. Plutonowi ruszyli za nim. Jeden 
pobiegł naprzód i otworzył pokój. Sprawdzili wszystko, 
zmusili go, by obiecał, że zatrzaśnie drzwi i wyszli tuż 
przed zgaszeniem świateł. 
   Na ekranie czekała wiadomość. 
   NIE CHODŹ NIGDZIE SAM. NIGDY. - DINK 
   Ender uśmiechnął się. A więc Dink nadal był przyjacielem. 
Niech się nie martwi. Nic mu nie zrobią. Ma swoją armię. 
   Ale w ciemności nie miał żadnej armii. Tej nocy śnił o 
Stilsonie, tylko że teraz widział, jaki był mały i jak 
śmieszne było całe jego pozowanie na twardziela; mimo to 
Stilson i jego koledzy związali go tak, by nie mógł się 
bronić, a potem wszystko, co naprawdę zrobił tamtemu, oni we 
śnie zrobili Enderowi. Później Ender zobaczył siebie, 
bełkocącego jak idiota. Ze wszystkich sił próbował wydać 
rozkazy swej armii, ale wykrzykiwał tylko jakieś bzdury. 
   Przebudził się w ciemności czując lęk. Potem uspokoił się 
myślą, że nauczyciele muszą go cenić; inaczej nie zmuszaliby 
go do takich wysiłków. Nie pozwolą, by coś mu się stało, w 
każdym razie coś naprawdę złego. Wtedy, parę lat temu, kiedy 
starsi chłopcy zaatakowali go w sali treningowej, 
nauczyciele pewnie czekali za drzwiami, żeby sprawdzić, jak 
sobie poradzi. Gdyby sytuacja rozwinęła się nie tak, jak 
trzeba, wkroczyliby i zakończyli całą sprawę. Mógł 
zwyczajnie siedzieć i nic nie robić, a oni już by 
dopilnowali, żeby jakoś z tego wyszedł. W grze naciskają go 
tak mocno, jak tylko mogą, ale poza grą będą chronić.  
   Pewien tego zasnął znowu, ocknął się dopiero, gdy cicho 
otworzyły się drzwi, a ktoś wsunął informację o porannej 
bitwie.
                              *
   Wygrali, naturalnie, ale było to wyczerpujące starcie, a 
salę bojową wypełniał taki labirynt gwiazd, że wymiatanie 
nieprzyjaciół zajęło czterdzieści pięć minut. Walczyli z 
Armią Borsuka Pola Slattery i tamci nie chcieli zrezygnować 
bez oporu. Na dodatek do gry wprowadzono pewne urozmaicenie 
- każdy trafiony, a nawet unieruchomiony przeciwnik tajał po 
mniej więcej pięciu minutach, tak jak w czasie ćwiczeń. 
Jedynie całkowicie zamrożeni pozostawali wyłączeni z akcji 
do końca. To stopniowe rozmrażanie nie przeszkodziło jednak 
Armii Smoka. Zwariowany Tom pierwszy zauważył, co się 
dzieje, kiedy zaczęły ich trafiać strzały od tyłu, oddawane 
przez ludzi, o których sądzili, że są wyeliminowani. Po 
bitwie Slattery uścisnął Enderowi rękę i powiedział: 
   - Cieszę się, że wygrałeś. Jeśli cię kiedykolwiek pobiję, 
to chcę to zrobić uczciwie. 
   - Używaj tego, co ci dają - odparł Ender. - Jeśli masz 
przewagę nad przeciwnikiem, korzystaj z niej. 
   - Korzystam - uśmiechnął się Slattery. - Jestem uczciwy 
tylko przed i po bitwach. 
   Bitwa trwała tak długo, że nie zdążyli na śniadanie. 
Ender spojrzał na swych zgrzanych, spoconych, zmęczonych 
żołnierzy, czekających w korytarzu. 
   - Na dzisiaj wystarczy - oznajmił. - Nie będzie ćwiczeń. 
Odpocznijcie trochę. Pobawcie się. Zdajcie jakiś test. 
   Byli tak znużeni, że nawet się nie ucieszyli, nie zaśmiali.
Tylko powlekli się do koszar i zaczęli rozbierać. Poszliby 
na trening, gdyby ich o to poprosił, ale sięgali już granic 
wytrzymałości. Brak śniadania był kroplą, która przepełniła 
czarę. 
   Ender chciał od razu wejść pod prysznic, ale był zbyt 
zmęczony. Położył się w kombinezonie na łóżku, tylko na 
chwilę, i przebudził dopiero w porze obiadu. Tyle wyszło z 
jego zamiaru, by rano dowiedzieć się czegoś więcej o 
robalach. Zostało mu akurat dość czasu, żeby się ogarnąć, 
zjeść coś i biec na lekcje. 
   Ściągnął cuchnący potem kombinezon. Było mu zimno i czuł 
dziwną słabość. Nie powinien spać w ciągu dnia. Robi się 
miękki. Zaczyna się zużywać. Powinien coś z tym zrobić. 
   Pobiegł więc do sali gimnastycznej i zmusił do 
trzykrotnej wspinaczki po linie. Dopiero potem poszedł do 
łazienki. Nie przyszło mu do głowy, że w mesie dowódców 
wszyscy zauważą jego nieobecność; że biorąc prysznic w 
środku dnia, gdy jego żołnierze pochłaniają właśnie swój 
pierwszy posiłek, zostanie zupełnie, całkowicie sam. 
   Nawet kiedy usłyszał, jak wchodzą, nie zwrócił na to 
uwagi. Pozwalał, by woda spływała mu po głowie i całym 
ciele. Cichy odgłos kroków był niemal niesłyszalny. 
Pomyślał, że może jest już po obiedzie. Albo ktoś poźniej 
skończył trening. 
   A może nie. Obejrzał się. Było ich siedmiu; opierali się 
o metalowe umywalki i ścianki kabin i przyglądali mu się. 
Bonzo stał na czele. Kilku uśmiechało się tryumfująco, jak 
łowcy, którzy osaczyli zwierzynę. Bonzo był poważny. 
   - Cześć - rzucił Ender. 
   Nikt nie odpowiedział. 
   Ender zakręcił prysznic, choć nie spłukał jeszcze z 
siebie mydła i sięgnął po ręcznik. Nie było go. Jeden z 
chłopców trzymał go w ręku: Bernard. Do pełnego obrazu 
brakowało jeszcze, by byli tu Peter i Stilson. Przydałby się 
im uśmiech Petera i bijąca w oczy głupota Stilsona. 
   Wiedział, że ręcznik jest manewrem otwierającym. Biegając 
za nim nago wyglądałby głupio i słabo. Tego właśnie chcieli: 
poniżyć go i załamać. Nie miał zamiaru się poddać. Nie 
chciał czuć się bezbronnym tylko dlatego, że był mokry, 
zmarznięty i bez ubrania. Stał przed nimi spokojnie, z 
opuszczonymi rękami. Patrzył w oczy Bonza. 
   - Twój ruch - powiedział. 
   - To nie jest gra - oświadczył Bernard. - Mamy cię już 
dosyć, Ender. Dzisiaj kończysz szkołę. Wychodzisz na mróz. 
   Ender nawet na niego nie spojrzał. To Bonzo pragnął jego 
śmierci, choć nie odezwał się jeszcze ani słowem. Pozostali 
tylko mu towarzyszyli, sprawdzali, jak daleko mogą się 
posunąć. Bonzo wiedział, jak daleko się posunie. 
   - Bonzo - odezwał się cicho Ender. - Twój ojciec byłby z 
ciebie dumny. 
   Bonzo zesztywniał. 
   - Ucieszyłby się, gdyby cię teraz zobaczył, jak 
przyszedłeś bić się z nagim chłopcem w łazience, mniejszym 
od ciebie, i przyprowadziłeś sześciu kolegów. Powiedziałby: 
jak honorowo. 
   - Nie chcemy się z tobą bić - stwierdził Bernard. - 
Wpadliśmy tylko cię namówić, żebyś uczciwie rozgrywał walki. 
Może byś przegrał parę od czasu do czasu. 
   Chłopcy zaśmiali się. Wszyscy prócz Bonza. I Endera. 
   - Brawo, dzielny Bonito. Będziesz mógł wrócić do domu i
opowiadać: tak, pobiłem Endera Wiggina, który dopiero 
skończył dziesięć lat, a ja miałem trzynaście. Miałem do 
pomocy tylko sześciu kolegów, ale jakoś udało nam się go 
pokonać, mimo że był nagi, mokry i sam. Ender Wiggin był 
taki straszny i niebezpieczny, że właściwie powinno nas być 
dwustu. 
   - Zamknij się, Wiggin - warknął jeden z chłopców.
   - Nie przyszliśmy tu słuchać gadania tego szczeniaka - 
dodał inny. 
   - To wy się zamknijcie - rozkazał Bonzo. - Siedźcie cicho 
i nie przeszkadzajcie. 
   Zaczął zdejmować mundur. 
   - Nagi, mokry i sam, Ender. Szanse są równe. Nic nie 
poradzę, że jestem większy. Przy twoim geniuszu może 
wymyślisz, jak sobie z tym poradzić. 
   Obejrzał się na pozostałych. 
   - Pilnujcie drzwi - polecił. - Nikogo tu nie 
wpuszczajcie. 
   Łazienka była nieduża i wszędzie sterczały rury. 
Wystrzelono ją już gotową, jako nisko orbitującego satelitę, 
wypakowanego sprzętem do odzyskiwania wody. Nie było tu 
wolnego miejsca. Taktyka była oczywista: będą rzucać się 
wzajemnie na krany i rury, dopóki jeden z nich nie odniesie 
tylu obrażeń, że nie będzie mógł walczyć. 
   Ender spojrzał w twarz Bonza i poczuł, że serce przestaje 
mu bić. Bonzo także chodził na kurs. I to chyba dłużej niż 
Ender.  Miał dłuższe ręce, był silniejszy i przepełniała go 
nienawiść. Nie będzie delikatny. Spróbuje atakować głowę.  
Przede wszystkim będzie się starał uszkodzić mózg. A jeśli 
walka potrwa dłużej, z pewnością wygra. Pokona go swoją 
siłą. Jeśli Ender chce stąd wyjść na własnych nogach, musi 
zwyciężyć szybko i pewnie. Przed oczami stanął mu Stilson i 
poczuł mdłości przypominając sobie, jak kości tamtego pękały 
pod uderzeniem. Tym razem to będą jego kości, chyba że on 
pierwszy go złamie.  
   Cofnął się, przekręcił sitko prysznica kierując je na 
zewnątrz i odkręcił gorącą wodę. Natychmiast uniosła się 
para. Powtórzył to w sąsiedniej kabinie i w następnej. 
   - Nie boję się gorącej wody - bardzo cicho powiedział 
Bonzo. 
   Ale Enderowi nie chodziło o gorącą wodę. Chodziło o 
ciepło. Wciąż był namydlony i kiedy pot zwilży skórę, 
stanie się bardziej śliski niż Bonzo mógłby się spodziewać. 
   - Przestańcie! - krzyknął nagle ktoś od drzwi. Przez 
chwilę Ender miał nadzieję, że któryś z nauczycieli 
przyszedł zapobiec bójce, ale był to tylko Dink Meeker. 
Koledzy Bonza przytrzymali go przy drzwiach. 
   - Przestań, Bonzo! - krzyczał Dink. - Nie rób mu krzywdy!  
   - Dlaczego nie? - spytał Bonzo i po raz pierwszy 
uśmiechnął się. No tak... On uwielbia, żeby 
ktoś go doceniał, widział, że jest silny i ma władzę. 
   - Bo jest najlepszy! Dlatego!  Kto jeszcze może walczyć z 
robalami? Tylko to się liczy, ty durniu! Robale!  
   Bonzo przestał się uśmiechać. Tego właśnie najbardziej w 
Enderze nienawidził: że naprawdę był ważny dla ludzi, 
podczas gdy Bonzo, w ostatecznym rozrachunku, nie. Te słowa 
mnie zabiły, Dink. Bonzo nie lubi słuchać o tym, że Ender może
ocalić świat. 
   Zastanawiał się, gdzie są nauczyciele. Czy nie rozumieją, 
że pierwsze zwarcie w tej walce może być ostatnim?  To nie 
jest sala bojowa, gdzie nikt  nie może zrobić nikomu 
krzywdy. Tu jest grawitacja; ściany i podłoga są twarde i 
sterczy z nich metal. Niech przerwą to zaraz, bo będzie za 
późno.  
   - Jeśli go dotkniesz, będziesz za robalami! - krzyczał 
Dink. - Będziesz zdrajcą!  Jeżeli go skrzywdzisz, zasłużysz 
na śmierć!  
   Chłopcy przycisnęli mu twarz do drzwi i umilkł. Para z 
pryszniców wypełniła pomieszczenie i po skórze Endera 
spływały strużki potu. Teraz, póki nie ścieknie z niego
mydło. Póki jest za śliski, żeby go utrzymać. 
   Ender cofnął się i pozwolił, by lęk, który odczuwał, 
odbił się na twarzy. 
   - Nie bij mnie, Bonzo - powiedział. - Proszę. 
  Na to właśnie czekał Bonzo: wyznanie, że to on jest 
silniejszy. Innym chłopcom wystarczyłaby może kapitulacja 
Endera; dla Bonza była jedynie znakiem, że zwycięstwo jest 
pewne. Zamachnął się nogą jak do kopnięcia, ale w ostatniej 
chwili skoczył. Ender dostrzegł przeniesienie ciężaru ciała 
i pochylił się nisko, by Bonzo nie mógł stanąć pewnie, gdy 
spróbuje go złapać do rzutu. 
   Twarde żebra Bonza trafiły Endera w twarz, a dłonie 
uderzyły o plecy szukając uchwytu. Ender jednak skręcił 
tułów i palce ześliznęły się po skórze. W jednej chwili 
Ender - wciąż w uścisku Bonza - wykonał pełny obrót. 
Klasycznym posunięciem w takiej sytuacji byłoby uderzyć 
piętą w krocze przeciwnika. To jednak wymagało precyzji, a 
Bonzo spodziewał się takiego ruchu. Podnosił się już na 
palce i odsuwał biodra, by Ender nie mógł go dosięgnąć. 
Ender nie patrząc wiedział, że tamten musi obniżyć głowę, 
dotykając niemal jego włosów. Zamiast więc próbować 
kopnięcia, wybił się z podłogi potężnym pchnięciem obu nóg
jak żołnierz odbijający się od ściany i uderzył głową w twarz 
Bonza. 
   Odwrócił się w samą porę, by zobaczyć, jak Bonzo zatacza 
się w tył dysząc z bólu i zdziwienia, a krew płynie mu z 
nosa. Ender wiedział, że mógłby teraz wyjść z łazienki i 
zakończyć bójkę. Tak, jak uciekł z sali bojowej, gdy polała 
się pierwsza krew. Ale potem starcie powtórzyłoby się znowu. 
I jeszcze raz, i następny, dopóki nie znikłaby wola walki. 
By ostatecznie zakończyć sprawę, musiał zranić Bonza tak 
mocno, że lęk stanie się silniejszy od nienawiści. 
   Dlatego oparł się o ścianę, wyskoczył i odepchnął się 
ramionami. Jego stopy wylądowały na brzuchu i piersi Bonza. 
Ender obrócił się w powietrzu, lądując na dłoniach i palcach 
stóp, zrobił przewrót, znalazł się pod przeciwnikiem i gdy 
tym razem obiema nogami kopnął w górę, trafił mocno i 
pewnie. 
   Bonzo nie krzyknął z bólu. W ogóle nie zareagował. Tylko 
jego ciało uniosło się trochę. Zdawało się, że Ender kopnął 
mebel. Bonzo upadł w bok i rozciągnął się pod strumieniem 
gorącej wody z prysznica. Nie wykonał najmniejszego ruchu, 
by uciec od morderczego gorąca. 
   - Boże! - krzyknął ktoś. Koledzy Bonza skoczyli, by 
zakręcić wodę. Ender wstał powoli. Ktoś wcisnął mu ręcznik. 
To był Dink. 
   - Wyjdźmy stąd - powiedział. 
   Gdy odprowadzał Endera, słychać było ciężkie kroki 
dorosłych, zbiegających po drabince. Teraz zjawiali się 
nauczyciele. Personel medyczny. Żeby opatrzyć rany 
przeciwnika Endera. Gdzie byli przed walką, kiedy jeszcze 
wszystko mogło się skończyć bez ran?  
   Ender nie miał już żadnych wątpliwości: nikt mu nie 
pomoże. Cokolwiek go spotka, teraz czy kiedykolwiek, znikąd 
nie otrzyma pomocy. Peter mógł być draniem, ale miał rację: 
moc zadawania bólu jest jedyną, która ma znaczenie, moc 
zabijania i niszczenia, ponieważ jeśli nie możesz zabijać, 
jesteś zawsze we władzy tych, którzy potrafią. A wtedy nic i 
nikt nigdy cię nie ocali. 
   Dink odprowadził go do pokoju i położył na łóżku. 
   - Boli cię coś? - zapytał. 
   Ender pokręcił głową. 
   - Rozwaliłeś go. Myślałem, że jesteś już trupem, kiedy 
cię złapał. Ale rozwaliłeś go. Gdyby wytrzymał dłużej, chyba 
byś go zabił. 
   - To on chciał mnie zabić. 
   - Wiem. Znam go. Nikt nie potrafi tak nienawidzić jak 
Bonzo. Ale to już koniec. Jeśli nawet go za to nie wymrożą i 
nie odeślą do domu, nigdy więcej nie spojrzy ci w oczy. 
Tobie ani nikomu. Miał dwadzieścia centymetrów wzrostu 
przewagi, a wyglądał jak kulawa krowa, co tylko stoi i 
przeżuwa. 
   Ender jednak pamiętał Bonza tylko w chwili, gdy kopnął go 
w krocze. Puste, martwe spojrzenie. Był już wtedy skończony. 
Nieprzytomny. Oczy miał otwarte, ale już nie myślał i nie 
ruszał się; tylko ten martwy, idiotyczny wyraz twarzy i 
niewidzące spojrzenie. Tak wyglądał Stilson, kiedy z nim 
skończył.
   - Ale wymrożą go - stwierdził Dink. - Wszyscy wiedzą, że 
to on zaczął. Widziałem, jak wstają i wychodzą z mesy 
dowódców. Parę sekund trwało, zanim zrozumiałem, że ciebie 
też tam nie ma, a potem jeszcze minutę, żeby sprawdzić, 
gdzie poszedłeś. Powiedziałem ci, żebyś nigdzie nie chodził 
sam. 
   - Przepraszam. 
   - Na pewno go wymrożą. Rozrabiacz. On i ten jego 
kretyński honor. 
   Wtedy, ku zdziwieniu Dinka, Ender wybuchnął płaczem. 
Leżąc na łóżku, wciąż mokry od potu i wody, szlochał głośno, 
a łzy spływały mu przez zamknięte powieki, by stopić się z 
wilgocią na twarzy. 
   - Nic ci nie jest? 
   - Nie chciałem go skrzywdzić! - krzyknął Ender. - 
Dlaczego nie zostawił mnie w spokoju?  
                              *
   Usłyszał, jak drzwi otwierają się cicho i zaraz zamykają. 
Wiedział, że chodzi o bitwę. Otworzył oczy, oczekując mroku 
wczesnego ranka, przed 6.00. Zobaczył płonące światła. Był 
nagi, a kiedy wstał, zauważył, że łóżko ocieka wilgocią. 
Oczy miał opuchnięte i obolałe od płaczu. Spojrzał na zegar. 
Wskazywał 18.20. Dzień jeszcze nie minął. Miał już 
dzisiaj bitwę. Miał dwie bitwy - ci dranie wiedzą, przez 
co przeszedł, a jednak mu to robią. 
   WILLIAM BEE, ARMIA GRYFA, TALO MOMOE, ARMIA TYGRYSA, 
   19.00 
   Usiadł na skraju posłania. Wiadomość drżała mu w dłoni. 
Nie da rady, stwierdził bezgłośnie. A potem, już na głos: 
   - Nie dam rady!  
   Wstał ciężko i rozejrzał się za skafandrem. Potem sobie 
przypomniał: zanim wszedł pod prysznic, włożył go do 
oczyszczalni. Pewnie ciągle tam leżał. 
   Z kartką w ręku wyszedł z pokoju. Kolacja dobiegała końca 
i kilka osób stało w korytarzu. Nikt się do niego nie 
odezwał. Patrzyli tylko. Może przerażeni tym, co zaszło w 
łazience, może ze względu na ponury, straszny wyraz jego 
twarzy. Chłopcy byli już w koszarach. 
   - Cześć, Ender. Będziemy dzisiaj ćwiczyć?  
   Ender podał kartkę Kant Zupie. 
   - To sukinsyny - mruknął chłopiec. - Dwie na raz? 
   - Dwie armie! - krzyknął Zwariowany Tom. 
   - Będą na siebie włazić - stwierdził Groszek. 
   - Muszę się umyć - oświadczył Ender. - Przygotujcie co 
trzeba, zbierzcie wszystkich. Spotkamy się na miejscu, przy 
bramie. 
   Wyszedł z koszar. Słyszał gwar rozmów, wrzask 
Zwariowanego Toma: 
   - Dwie armie pierdzieli!  Spierzemy im tyłki! 
   Łazienka była pusta. Wyczyszczona. Ani śladu krwi, która 
spłynęła z nosa Bonza i zmieszała się z wodą. Wszystko 
zniknęło. Jakby nic nie zaszło. 
   Ender wszedł pod prysznic i spłukał się dokładnie, zmył 
pot walki i pozwolił, by spłynął do ścieku. Wszystko 
zniknęło. Ale przejdzie przez oczyszczalnię i rano wszyscy 
będą pili wodę z krwią Bonza. Usuną z niej życie, ale 
krew to krew, jego krew i pot Endera, spłukany ich głupotą albo 
okrucieństwem, albo czymkolwiek, co sprawiło, że na to 
pozwolili. 
   Wytarł się, włożył skafander i ruszył do sali bojowej. 
Jego armia czekała już w korytarzu przed zamkniętą jeszcze 
bramą. Chłopcy przyglądali się w milczeniu, jak przechodzi 
na czoło i staje przed matowym, szarym polem. Naturalnie, 
wszyscy wiedzieli o jego dzisiejszej walce; to, razem ze 
zmęczeniem po porannej bitwie, sprawiało, że milczeli. A 
świadomość, że mają walczyć z dwoma armiami, napełniała ich 
lękiem. 
   Wszystko, co tylko mogą, żeby mnie pokonać, myślał Ender. 
Co tylko potrafią wymyślić, zmienić wszystkie zasady, 
nieważne, byleby przegrał. Miał dosyć tej gry. Nic nie jest 
warte krwi Bonza, barwiącej wodę na podłodze łazienki. 
Mogą go wymrozić, odesłać do domu. Nie chciał więcej 
grać. 
   Brama zniknęła. Niecałe trzy metry za nią wisiały obok 
siebie cztery gwiazdy, całkowicie zasłaniając pole widzenia. 
   Dwie armie nie wystarczyły. Postanowili go zmusić, by 
wprowadzał żołnierzy na ślepo. 
   - Groszek - rzucił Ender. - Weź swoich chłopców i 
sprawdź, co się dzieje za tą gwiazdą. 
   Groszek odwinął z pasa zwój struny, obwiązał się nią, 
podał koniec jednemu z chłopców swojej grupy, po czym 
spokojnie przestąpił próg. Jego zespół ruszył za nim. 
Ćwiczyli ten manewr wielokrotnie, więc po chwili stali już 
wsparci mocno o gwiazdę, trzymając koniec struny. Groszek 
odbił się mocno i poleciał niemal równolegle do bramy; kiedy 
dotarł do rogu, odbił się jeszcze raz i pomknął w stronę 
nieprzyjaciela. Błyski światła na ścianie dowodziły, że 
przeciwnicy strzelają. Struna owijała się wokół 
gwiazdy, Groszek leciał coraz ciaśniejszym łukiem i 
gwałtownie zmieniał kierunki. Nie można było go trafić. 
Chłopcy pochwycili go sprawnie, gdy nadleciał z drugiej 
strony. Machał rękami i nogami, by czekający jeszcze w 
korytarzu wiedzieli, że nie został trafiony. 
   Ender przeskoczył przez bramę. 
   - Jest dość ciemno - powiedział Groszek. - Ale tak jasno, 
że trudno będzie rozpoznawać ich ruchy po światłach 
skafandrów. Najgorsza możliwa widoczność. Otwarta 
przestrzeń od tego miejsca aż do nieprzyjacielskiej części 
sali. Mają tam osiem gwiazd ustawionych w kwadrat wokół 
bramy. Nie zauważyłem nikogo, tylko tych, co wyglądali zza 
pudeł. Oni tam zwyczajnie siedzą i czekają na nas. 
   Jakby dla potwierdzenia przeciwnicy zaczęli ich 
nawoływać. 
   - Hej!  Jesteśmy głodni, chodźcie nas nakarmić! Tyłki wam 
się wloką!  Wloką się tyłki Smokom!  
   Ender poczuł, że martwota ogarnia jego umysł. Sytuacja 
była bez wyjścia. Nie miał żadnych szans, zmuszony do 
atakowania osłoniętego przeciwnika, przy stosunku sił dwa do 
jednego. 
   - W prawdziwej wojnie każdy dowódca obdarzony nawet 
śladowym rozsądkiem wycofałby się, by ratować własną armię. 
   - Do diabła, przecież to tylko gra - powiedział Groszek. 
   - To przestała być gra w chwili, gdy odrzucili zasady. 
   - Więc też je odrzuć. 
    - Dobra. Dlaczego nie? - uśmiechnął się Ender. - 
Zobaczymy, jak zareagują na formację.  
   - Formację? - Groszek był zdumiony. - Nigdy nie 
ćwiczyliśmy formacji, ani razu, odkąd tworzymy armię. 
   - Został jeszcze miesiąc do normalnego końca waszego 
szkolenia. Akurat pora, żebyśmy zaczęli ćwiczyć walkę w 
szyku. To zawsze trzeba umieć. 
   Pokazał palcami A i skinął ręką. Pluton A natychmiast 
przekroczył bramę, a Ender zaczął ustawiać ich w ukrytej za 
gwiazdami przestrzeni. Trzymetrowa odległość wystarczała, a 
chłopcy byli trochę przestraszeni i niespokojni, więc minęło 
prawie pięć minut, zanim pojęli, co mają robić. 
   Żołnierze Tygrysa i Gryfa zajmowali się kocim 
muzykowaniem, a ich dowódcy kłócili się, czy wykorzystać 
przewagę liczebną i zaatakować Armię Smoka, zanim wyłoni się 
zza gwiazd. Momoe chciał nacierać. 
   - Mamy przewagę dwa do jednego - przekonywał. 
   - Siedźmy spokojnie, a nie możemy przegrać - mówił Bee. - 
Jeśli się ruszymy, on wykombinuje, jak nas pokonać. 
   Siedzieli więc spokojnie, aż wreszcie dostrzegli w 
półmroku, jak zza gwiazd Endera wynurza się wielka bryła. 
Nie zmieniała kształtu, nawet kiedy przestała się przesuwać 
w bok i ruszyła w sam środek ośmiu gwiazd, za którymi kryło 
się osiemdziesięciu dwóch żołnierzy. 
   - O, rany - odezwał się jakiś Gryf. - Ustawili formację. 
   - Musieli formować szyk przez całe pięć minut - 
stwierdził Momoe. - Gdybyśmy zaatakowali w tym czasie, 
rozbilibyśmy ich bez problemu. 
   - Ugryź się, Momoe - szepnął Bee. - Sam widziałeś, jak 
przeleciał ten mały. Obleciał całą gwiazdę i wrócił bez 
dotykania ścian. Może oni wszyscy dostali haki. Pomyślałeś o 
tym? Na pewno mają coś nowego. 
   Formacja była niezwykła. Kwadratowy szyk ciasno 
ustawionych ciał tworzył mur z przodu. Za nim znajdował się 
cylinder, mający sześciu chłopców w obwodzie, wysoki na 
dwóch. Wszyscy mieli wyciągnięte i zamrożone ramiona, więc 
nie mogli się trzymać. Mimo to lecieli razem jak związani - 
co zresztą było prawdą. 
   Z wnętrza formacji Armia Smoka strzelała z przerażającą 
precyzją, nie pozwalając Tygrysom i Gryfom na wysunięcie się 
zza osłony. 
   - To paskudztwo jest otwarte od tyłu - zauważył Bee. - 
Kiedy tylko wlecą między gwiazdy, możemy ich obejść... 
   - Nie opowiadaj o tym. Rób to! - rzucił Momoe, po czym, 
stosując się do własnej rady, rozkazał swoim chłopcom skakać 
na ścianę, żeby się odbić i wylądować na tyłach Armii Smoka. 
   W zamieszaniu startowym, gdy Armia Gryfa nadal trzymała 
się gwiazd, szyk Smoków zmienił się nagle. Cylinder i 
przedni mur rozpadły się na dwie części, wypuszczając 
ukrytych we wnętrzu żołnierzy. Niemal jednocześnie formacja 
zmieniła kierunek lotu i ruszyła wolno w stronę bramy 
Smoków. Większa część Gryfów ostrzeliwała szyk i tych, 
którzy cofali się wraz z nim. Tymczasem Tygrysy zaatakowały 
niedobitków Armii Smoka od tyłu. 
   Coś się jednak nie zgadzało. Po chwili namysłu William 
Bee zrozumiał, co to było. Taka formacja nie może zawrócić w 
powietrzu, chyba że ktoś wystartuje w przeciwnym kierunku. A 
jeśli odbili się dostatecznie mocno, by zmienić kierunek 
ruchu dwudziestoosobowego szyku, to muszą lecieć  s z y b k o. 
   Zauważył ich: sześciu małych żołnierzy Armii Smoka w 
pobliżu jego, Williama Bee, własnej bramy. Po liczbie 
świateł na kombinezonach poznał, że trzech było 
unieszkodliwionych, dwóch trafionych i tylko jeden cały. Nie 
ma się czym przejmować. Od niechcenia wycelował miotacz, 
nacisnął guzik i... 
   Nic się nie stało. 
   Zapłonęły światła. 
   Gra była skończona. 
   Mimo że patrzył wprost na nich, dopiero po chwili zdał 
sobie sprawę z tego, co się stało. Czterech żołnierzy Smoków 
przyłożyło hełmy do czterech rogów bramy. A jeden właśnie 
przechodził. Dopełnili rytuału zwycięstwa. Byli niszczeni, 
nie zadali prawie żadnych strat, a mieli czelność to zrobić 
i zakończyć grę pod jego nosem. 
   Dopiero wtedy William Bee uświadomił sobie, że Armia 
Smoka nie tylko skończyła bitwę, ale całkiem możliwe, że - 
zgodnie z regułami - wygrała. W końcu, niezależnie od tego, 
co się działo, zostaje się zwycięzcą jedynie wtedy, gdy ma 
się wystarczającą liczbę sprawnych żołnierzy, by dotknęli 
rogów bramy, a jeden wszedł do nieprzyjacielskiego 
korytarza. Zatem, w pewien sposób, końcowy rytuał  b y ł 
zwycięstwem. Bez wątpienia sala bojowa uznała go za 
zakończenie walki. 
   Otworzyła się nauczycielska bramka i do sali wszedł major 
Anderson. 
   - Ender! - zawołał rozglądając się. 
   Jeden z zamrożonych żołnierzy Smoka usiłował mu 
odpowiedzieć przez unieruchomione skafandrem szczęki. 
Anderson podleciał bliżej i rozmiękczył go. 
   Ender uśmiechał się. 
   - Pobiłem pana znowu, sir - oświadczył. 
   - Bzdura, Ender. Walczyłeś z Gryfem i Tygrysem. 
   - Za jakiego durnia mnie pan uważa?  
   Anderson powiedział głośno: 
   - Po tej akcji reguły zostały zmienione. Wszyscy 
żołnierze przeciwnika muszą być zamrożeni lub 
unieruchomieni, by otworzyła się brama. 
   - To i tak mogło się udać tylko raz - stwierdził Ender. 
   Anderson podał mu hak. Ender rozmroził wszystkich od 
razu. Do diabła z protokołem. Do diabła z tym wszystkim.
   - Hej! - krzyknął, gdy Anderson już odchodził. - Co 
będzie następnym razem?  Moja armia w klatce, bez broni, 
przeciwko całej Szkole? Co pan powie o równych szansach, dla 
odmiany?  
   Wśród chłopców podniósł się gwar. Popierali go nie 
tylko żołnierze z Armii Smoka. Anderson nie obejrzał się 
nawet, słysząc wyzwanie Endera. To William Bee odpowiedział: 
   - Ender, jeśli ty walczysz po jednej stronie, szanse nie 
będą równe, niezależnie od warunków. 
   Racja! wołali chłopcy. Wielu się śmiało. 
   - Brawo Ender!  - zawołał Talo Momoe klaszcząc w ręce. 
Inni też klaskali i wykrzykiwali imię Endera. 
   Ender przeszedł przez bramę przeciwnika. Za nim szli jego 
żołnierze. Echo ich krzyków niosło się po korytarzach. 
   - Ćwiczymy dzisiaj? - spytał Zwariowany Tom. 
   Ender pokręcił głową. 
   - Dopiero jutro rano? 
   - Nie. 
   - Więc kiedy? 
   - Jeśli o mnie chodzi, to nigdy. 
   Usłyszał za plecami pomruk zdumienia. 
   - To nie w porządku - odezwał się jeden z chłopców. - Nie 
nasza wina, że nauczyciele rozwalają grę. Nie możesz 
przestać nas uczyć tylko dlatego, że... 
   Ender z całej siły uderzył otwartą dłonią o ścianę. 
   - Gra już mnie nie obchodzi! - krzyknął jak mógł 
najgłośniej. 
   Głos odbił się echem po korytarzu. Chłopcy z innych 
armii podchodzili zaciekawieni. 
   - Możesz to zrozumieć? - spytał Ender wśród zaległej 
nagle ciszy. - Gra się skończyła. 
   Samotnie ruszył do swojego pokoju. Chciał się położyć, 
ale łóżko było zupełnie mokre. To na nowo przypomniało mu o 
wszystkim, co zdarzyło się tego dnia. Wściekły, zerwał 
materac razem z pościelą i cisnął wszystko na korytarz. 
Potem zwinął mundur, żeby mieć jakąś poduszkę i rzucił się 
na rozpiętą na ramie drucianą siatkę. Było mu niewygodnie, 
ale nie na tyle, żeby wstał. 
   Leżał tak ledwie parę minut, gdy ktoś zapukał do drzwi. 
   - Idź sobie - odezwał się cicho. Ten, kto pukał, nie 
usłyszał go, albo się nie przejął. Wreszcie Ender kazał mu 
wejść. 
   To był Groszek. 
   - Zostaw mnie, Groszek. 
   Chłopiec skinął głową, ale nie ruszył się z miejsca. Stał 
wpatrzony ponuro w czubki butów. Niewiele brakowało, by 
Ender zaczął na niego wrzeszczeć i przeklinać, krzykiem 
wyrzucać z pokoju. Spostrzegł jednak, że Groszek jest 
potwornie znużony, zgarbiony ze zmęczenia, z oczami 
czerwonymi od niewyspania. Mimo to nadal miał skórę 
dziecka, delikatną i aksamitną, lekko pucołowate policzki i 
chude ramiona małego chłopca. Nie skończył jeszcze ośmiu 
lat. Nieważne, że był lojalny, błyskotliwy i inteligentny. 
Ciągle był dzieckiem. Był  m ł o d y. 
   Ender pomyślał, że to nieprawda. Mały, to fakt. Ale Groszek 
walczył w bitwie, w której los całej armii zależał od niego 
i żołnierzy, którymi dowodził. Poradził sobie znakomicie i 
zwyciężyli. To nie jest młodość. Ani dzieciństwo. 
   Uznając milczenie i łagodniejszy wyraz twarzy dowódcy za 
zgodę na pozostanie, Groszek przestąpił próg pokoju. Dopiero 
wtedy Ender zauważył, że ma w ręce pasek papieru. 
   - Przenoszą cię? - zapytał. Był niebotycznie zdumiony, 
lecz jego głos zabrzmiał obojętnie i martwo. 
   - Do Armii Królika. 
   Ender pokiwał głową. To oczywiste; nie potrafią pokonać 
jego i jego armii, więc zabierają mu armię. 
   - Carn Carby to dobry dowódca - stwierdził. - Mam 
nadzieję, że pozna się na tobie. 
   - Carn Carby skończył dzisiaj szkolenie. Dostał 
wiadomość, kiedy walczyliśmy. 
   - Kto, w takim razie, dowodzi Królikami?  
   Groszek bezradnie rozłożył ręce. 
   - Ja. 
   Ender spojrzał na sufit i skinął głową. 
   - Jasne. Przecież do regulaminowego wieku brakuje ci 
tylko czterech lat. 
   - To wcale nie jest śmieszne. Nie wiem, o co w tym 
wszystkim chodzi. Po co te wszystkie zmiany w grze. A teraz 
jeszcze to. Nic jeszcze nie wiesz, ale nie tylko ja 
odchodzę. Połowa komendantów skończyła dziś szkolenie i 
przenoszą naszych, żeby objęli ich armie. 
   - Kogo z naszych? 
   - Wychodzi na to, że wszystkich dowódców plutonów i 
wszystkich zastępców. 
   - Jasne. Jeśli zechcą zlikwidować mi armię, wyrżną ją 
równo z ziemią. Cokolwiek robią, robią dokładnie. 
   - I tak będziesz wygrywał. Wszyscy to wiemy. Zwariowany 
Tom powiedział: czy oni liczą, że wykombinują sposób na 
Armię Smoka?  Wszyscy wiedzą, że jesteś najlepszy. Nie mogą 
cię złamać, cokolwiek... 
   - Już mnie złamali. 
   - Nie, Ender, to niemożliwe... 
   - Ich gra już mnie nie obchodzi, Groszek. Nie mam zamiaru 
w nią grać. Nie będzie więcej treningów. Nie będzie bitew. 
Mogą sobie zostawiać karteczki, ale ja nigdzie nie pójdę. 
Podjąłem decyzję zanim wieczorem przekroczyłem próg sali. 
Dlatego kazałem wam atakować bramę. Nie przypuszczałem, że 
to się uda, ale już mnie to nie interesowało. Chciałem tylko 
odejść w dobrym stylu. 
   - Żałuj, że nie widziałeś miny Williama Bee. Stał jak 
wmurowany i wciąż nie kapował, w jaki sposób przegrał, 
jeśli ty miałeś tylko siedmiu chłopaków, którzy mogli 
jeszcze kiwnąć palcem, a on tylko trzech, 
którzy tego nie mogli. 
   - Czemu miałbym oglądać minę Williama Bee?  Czemu miałbym 
kogoś jeszcze pobić? - Ender przycisnął dłonie do oczu. - 
Dzisiaj pobiłem Bonza, Groszek. Pobiłem go naprawdę ostro. 
   - Sam się prosił. 
   - Kopnąłem go. Myślałem, że jest już trupem. A potem 
biłem go dalej. 
   Groszek milczał. 
   - Chciałem tylko mieć pewność, że nigdy więcej nie zrobi 
mi krzywdy. 
   - Na pewno nie. Odesłali go do domu. 
   - Już?
   - Nauczyciele nigdy za wiele nie mówią. Teraz też nie. 
Oficjalnie podali, że skończył Szkołę, ale gdzie go 
przydzielili, wiesz, czy do szkoły taktyki, grup wsparcia, 
na wstępne szkolenie dowodzenia czy nawigacji - nie wiadomo. 
Napisali tylko: Cartagena, Hiszpania. Tam mieszka. 
   - Cieszę się, że ma to za sobą. 
   - Daj spokój, Ender. My się cieszymy, że już go nie ma. 
Gdybyśmy wiedzieli, co chce ci zrobić, zabilibyśmy go z 
miejsca. Czy to prawda, że miał cały gang do pomocy?  
   - Nie. Sprawa była między nim a mną. Walczył honorowo. 
Gdyby nie to, zabraliby się do mnie wszyscy razem. Mogli 
mnie nawet zabić. Jego poczucie honoru ocaliło mi życie. Ja 
nie byłem honorowy - dodał po chwili. - Walczyłem, żeby 
zwyciężyć. 
   - I zwyciężyłeś - roześmiał się Groszek. - Wykopałeś go z 
orbity. 
   Ktoś zastukał do drzwi i otworzył je, zanim Ender zdążył 
odpowiedzieć. Spodziewał się kogoś ze swoich żołnierzy, ale 
w progu stanął major Anderson. A za nim pułkownik Graff. 
   - Enderze Wiggin - odezwał się Graff. 
   Ender wstał z łóżka. 
   - Tak, sir. 
   - Twoje dzisiejsze zachowanie w sali bojowej było 
przejawem niesubordynacji i nie powinno więcej mieć miejsca. 
   - Tak, sir - powtórzył Ender. 
   Groszek wciąż miał ochotę na niesubordynację i wcale nie 
uważał, by Ender zasłużył na naganę. 
   - Ktoś wreszcie powinien powiedzieć, co myślimy o tym 
wszystkim, co z nami robicie. 
   Dorośli nie zwrócili na niego uwagi. Anderson podał 
Enderowi kartkę papieru. Cały arkusz. Nie wąski pasek, na 
jakich drukowano w Szkole Bojowej wewnętrzne rozkazy - tym 
razem był to pełnowymiarowy wykaz instrukcji. Groszek 
wiedział, co to oznacza: Ender opuszczał Szkołę. 
   - Koniec szkolenia? - zapytał. Ender kiwnął głową. - 
Czemu to trwało tak długo?  Tylko dwa, najwyżej trzy lata 
wcześniej niż normalnie. Umiesz przecież chodzić, mówić, a 
nawet sam się ubierasz. Czego jeszcze chcieli cię nauczyć?  
   Ender wzruszył ramionami. 
   - Wiem tylko, że gra skończona - poskładał kartkę. - W 
samą porę. Mogę powiadomić swoich żołnierzy? 
   - Nie ma czasu - odparł Graff. - Twój prom startuje za 
dwadzieścia minut. Poza tym, kiedy dostałeś już rozkazy, 
lepiej, żebyś z nimi nie rozmawiał. Tak jest łatwiej. 
   - Dla nich czy dla pana? - spytał Ender, ale nie czekał 
na odpowiedź. Podszedł do Groszka, uścisnął mu rękę, po czym 
ruszył do drzwi. 
   - Czekaj - zawołał Groszek. - Gdzie cię przenoszą?  
Taktyka?  Nawigacja? Wsparcie?  
   - Szkoła Dowodzenia. 
   - Szkolenie wstępne? 
   - Szkoła - powtórzył Ender i wyszedł. Anderson ruszył za 
nim. Groszek złapał pułkownika Graffa za rękaw. 
   - Nikt poniżej szesnastu lat nie idzie do Szkoły 
Dowodzenia!  
   Graff strząsnął jego rękę i wyszedł, zamykając za sobą 
drzwi. 
   Groszek stał na środku pokoju i usiłował zrozumieć
to, co zaszło. Nikt nie trafiał do Szkoły Dowodzenia bez 
trzech lat szkolenia wstępnego, albo w Taktyce, albo we 
Wsparciu. Ale też nikt nie opuszczał Szkoły Bojowej 
wcześniej, niż po sześciu latach nauki, podczas gdy Ender 
był tu tylko cztery. 
   System się sypał. Nie było wątpliwości. Może ktoś na 
górze dostał fioła albo coś źle poszło na wojnie - 
prawdziwej wojnie, wojnie z robalami. Inaczej po co by 
rozwalali system szkolenia, w taki sposób likwidowali grę?  
Dlaczego by stawiali takiego malucha jak on na czele armii?  
   Groszek zastanawiał się nad tym idąc korytarzem. Światła 
zgasły akurat w chwili, gdy dotarł do swojego posłania. 
Rozebrał się w ciemnościach, starając się po omacku 
poukładać mundur w szafce, której nie widział. Czuł się 
okropnie. Z początku myślał, że po prostu boi się dowodzić 
armią, ale to nie była prawda. Wiedział, że będzie dobrym 
komendantem. Miał ochotę płakać. Nie płakał ani razu od 
tamtych pierwszych dni, kiedy tęsknił za domem. Próbował 
jakoś nazwać ten stan, który sprawiał, że czuł dławienie w 
gardle i szlochał bezgłośnie, choć z całej siły starał się 
opanować. Gryzł się w rękę, by ból zagłuszył gwałtowne 
uczucie żalu. Nic nie pomagało. Już nigdy nie zobaczy 
Endera. 
   Kiedy już wiedział, co go dręczy, mógł to kontrolować. 
Położył się na wznak i zmusił do powtarzania, raz po raz, 
procedury relaksującej; wreszcie nie miał już ochoty płakać. 
Potem napłynął sen. Dłoń Groszka spoczywała na poduszce koło 
ust, jakby chłopiec nie mógł się zdecydować, czy obgryzać 
paznokcie, czy może ssać kciuk. Marszczył czoło, oddychał 
płytko i szybko. Był żołnierzem i gdyby ktoś go zapytał, kim 
chce zostać, kiedy dorośnie, nie wiedziałby, o co chodzi. 
                              *
   Wchodząc na prom, Ender zauważył nowe dystynkcje na 
mundurze majora Andersona. 
   - Tak, jest teraz pułkownikiem - potwierdził Graff. - Co 
więcej, major Anderson został mianowany komendantem Szkoły 
Bojowej. Dzisiaj po południu. Mnie powierzono inne 
obowiązki. 
   Ender nie spytał jakie.
   Graff przypiął się pasem do fotela po drugiej stronie 
przejścia. Oprócz nich w kabinie był tylko jeden pasażer, 
spokojny mężczyzna w cywilnym ubraniu. Graff przedstawił go 
jako generała Pace'a. Pace trzymał na kolanach neseser, ale 
poza tym prawie nie miał bagażu. Graff także nic nie 
zabierał, co dziwnie uspokajało Endera.
   Przez całą drogę odezwał się tylko raz. 
   - Dlaczego lecimy do domu? - zapytał. - Myślałem, że 
Szkoła Dowodzenia jest w pasie asteroidów. 
   - Jest - potwierdził Graff. - Ale Szkoła Bojowa nie ma 
urządzeń niezbędnych dla dokowania statków dalekiego 
zasięgu. W rezultacie dostaniesz krótki urlop na Ziemi. 
   Ender chciał spytać, czy będzie mógł zobaczyć się z 
rodziną, ale nagle pomyślał, że jest to możliwe, 
przestraszył się i nie powiedział ani słowa. Zamknął tylko 
oczy i próbował zasnąć. Siedzący z tyłu generał Pace 
przyglądał mu się uważnie, lecz Ender nie potrafił zgadnąć, 
dlaczego. 
   Kiedy wylądowali, na Florydzie było gorące, letnie 
popołudnie. Ender od tak dawna nie widział słońca, że blask 
niemal go oślepił. Mrużył oczy, krzywił się i chciał wracać 
do zamkniętych pomieszczeń. Wszystko zdawało się płaskie i 
dalekie; ziemia, nie wyginając się w górę, jak podłogi w 
Szkole Bojowej, sprawiała wrażenie opadającej w dół i Ender, 
stojąc na płaskim gruncie, czuł się jak na szczycie góry. 
Prawdziwe ciążenie było zupełnie inne niż tamto i Ender 
powłóczył nogami. Nienawidził tego. Chciał wrócić do domu, 
do Szkoły Bojowej, do jedynego miejsca we Wszechświecie, 
gdzie był u siebie. 

   - Aresztowany? 
   - No cóż, to dość naturalna teoria. Generał Pace jest 
dowódcą żandarmerii, a uczeń Szkoły poniósł śmierć. 
   - Nie powiedzieli, czy pułkownik Graff awansował, czy ma 
stanąć przed sądem wojennym. Tylko tyle, że został 
przeniesiony i ma się zameldować u Polemarchy. 
   - To dobry znak czy zły? 
   - Kto wie?  Z jednej strony, Ender Wiggin nie tylko 
przeżył, ale zakończył szkolenie w niesamowicie dobrej 
formie. To trzeba Graffowi przyznać. Z drugiej jednak 
strony, prom wiezie czwartego pasażera. Tego, który 
podróżuje w worku. 
   - To dopiero drugi zgon w historii szkoły. Przynajmniej 
tym razem to nie było samobójstwo. 
   - W czym morderstwo jest lepsze, majorze Imbu? 
   - To nie było morderstwo. Mamy wideo nagrane z dwóch 
punktów. Nikt nie może winić Endera. 
   - Ale mogą obwiniać Graffa. Kiedy już wszystko się 
skończy, cywile zaczną grzebać w naszych aktach i decydować, 
co było słuszne, a co nie. Dawać nam medale, gdy uznają, że 
mieliśmy rację, albo odbierać emerytury i wsadzać do 
więzienia, kiedy dojdą do wniosku, że się myliliśmy. Dobrze 
chociaż, że mieli odrobinę rozsądku i nie powiedzieli 
Enderowi o śmierci chłopaka. 
   - To też już drugi raz. 
   - Tak. O Stilsonie też mu nie mówili. 
   - Ten mały mnie przeraża. 
   - Ender Wiggin nie jest mordercą. On po prostu zwycięża - 
całkowicie. Jeśli ktoś powinien się bać, niech to będą 
robale. 
   - Wiedząc, że Ender się za nich zabierze, niemal zaczynam 
ich żałować. 
   - Ja żałuję tylko Endera. Ale nie tak bardzo, by 
proponować, żeby mu dali spokój. Właśnie uzyskałem dostęp do 
materiałów, które Graff otrzymywał przez cały czas: o 
ruchach flot i tego typu sprawach. Przedtem nie miewałem 
kłopotów z zaśnięciem. 
   - Czas zaczyna nas popędzać? 
   - Nie powinienem o tym wspominać. Nie mam prawa zdradzać 
panu tajnych informacji. 
   - Wiem. 
   - Powiem tylko tyle: nie przenieśli go do Szkoły 
Dowodzenia nawet o jeden dzień za wcześnie. A może o parę 
lat za późno.

Rozdział 13 
Valentine

   - Dzieci?  
   - Brat i siostra. Zagwarantowali sobie pięć warstw 
maskowania w sieci - pisali dla kompanii, które opłacały ich 
członkostwo. Piekielnie trudno było ich wyśledzić. 
   - Co właściwie ukrywali?  
   - Wszystko. A przede wszystkim swój wiek. Chłopak ma 
czternaście lat, dziewczynka dwanaście. 
   - Które jest Demostenesem?  
   - Dziewczynka. Dwunastolatka. 
   - Proszę wybaczyć. Wcale nie uważam tego za śmieszne, ale 
nie mogę się powstrzymać. Tak długo się martwimy, próbujemy 
przekonać Rosjan, żeby nie brali Demostenesa poważnie, 
dajemy Locke'a za przykład, że nie wszyscy Amerykanie są 
zwariowanymi podżegaczami... a tutaj para dzieciaków, 
rodzeństwo... 
   - Nazywają się Wiggin. 
   - Och. Przypadek?  
   - Ten Wiggin jest trzecim. Oni to pierwsze i drugie. 
   - Znakomicie! Rosjanie nigdy nie uwierzą... 
   - Że nie kontrolujemy Demostenesa i Locke'a tak samo, jak 
tego Wiggina. 
   - A czy rzeczywiście istnieje jakiś spisek? Czy ktoś za 
nimi stoi?  
   - Nie udało się nam wykryć żadnych kontaktów między tą 
dwójką dzieci i jakimkolwiek dorosłym, który mógłby nimi 
kierować. 
   - To nie znaczy, że ktoś nie wymyślił jakiegoś sposobu, 
którego nie potraficie rozszyfrować. Trudno uwierzyć, że 
dwójka dzieciaków... 
   - Rozmawiałem z pułkownikiem Graffem zaraz po tym, jak 
przyleciał ze Szkoły Bojowej. Jego zdaniem wszystko, czego 
dokonały te dzieci, mieści się w granicach ich możliwości. 
Teoretycznie mają identyczne zdolności jak... ten Wiggin. 
Różnią się tylko temperamentem. Był jednak zaskoczony 
orientacją tych dwóch osobowości. Wiadomo, że 
Demostenes to dziewczynka, ale Graff twierdzi, że nie 
przyjęto jej do Szkoły Bojowej, ponieważ była nastawiona 
zbyt pokojowo, zbyt skłonna do kompromisów, a przede 
wszystkim zbyt uczuciowa. 
   - Całkowite przeciwieństwo Demostenesa. 
   - Za to chłopak ma duszę szakala. 
   - Czy to nie Locke'a wychwalano niedawno jako "jedyny 
prawdziwie otwarty umysł Ameryki"?  
   - Trudno zgadnąć, o co tu naprawdę chodzi. Ale Graff 
sugerował, a ja się z nim zgadzam, żeby zostawić ich w 
spokoju. Nie składać na razie żadnych raportów. Stwierdzimy 
tylko, że według naszych danych Locke i Demostenes nie mają 
żadnych zagranicznych powiązań, ani nie kontaktują się z 
żadną z grup miejscowych poza tymi, które są oficjalnie 
zarejestrowane w sieci. 
   - Innymi słowy, dać im wolną rękę.
   - Wiem, że Demostenes wydaje się niebezpieczny, choćby 
dlatego, że ma tak wielu zwolenników. Ale to dość znaczące, 
że ambitniejsze z tej dwójki wybrało sobie rozsądne, 
umiarkowane wcielenie. Zresztą, na razie tylko gadają. Mają 
pewne wpływy, ale żadnej władzy. 
   - Moim zdaniem wpływy to właśnie władza. 
   - Jeśli zaczną się zachowywać nieodpowiednio, zawsze 
możemy ich zdemaskować. 
   - Tylko przez najbliższe parę lat. Im dłużej będziemy 
czekać, tym będą starsi i odkrycie, kim są naprawdę, 
przestanie szokować. 
   - Sam pan wie, jak wyglądają ruchy rosyjskich wojsk. 
Zawsze istnieje szansa, że Demostenes ma rację. A w takim 
przypadku... 
   - Lepiej jest mieć go pod ręką. Dobrze. Zostawimy im 
wolną rękę. Na razie. Ale proszę ich pilnować. A ja, 
naturalnie, muszę coś wymyślić, żeby uspokoić Rosjan. 

   Mimo swych obaw Valentine nieźle się bawiła jako 
Demostenes. Miała swoją kolumnę w każdej prawie sieci 
informacyjnej w kraju i obserwowała z rozbawieniem, jak 
gromadzą się pieniądze na koncie jej adwokata. Od czasu do 
czasu razem z Peterem przekazywali, w imieniu Demostenesa, 
dokładnie skalkulowaną sumę dla konkretnego kandydata lub 
organizacji: dość dużą, by została zauważona, ale nie tak 
wielką, by kandydat sądził, że ktoś próbuje kupić jego głos.  
Dostawała tyle listów, że sieć zatrudniła sekretarkę, by 
prowadziła jej rutynową korespondencję. Najbardziej 
śmieszyły ją listy od rozmaitych przywódców państwowych i 
międzynarodowych - czasami wrogie, czasami przyjazne, zawsze 
jednak próbujące dyplomatycznie wysondować umysł 
Demostenesa. Czytali je razem z Peterem, śmiejąc się często, 
że  t a c y  ludzie pisują do dwójki dzieci i wcale o tym 
nie wiedzą.  
   Czasem jednak było jej wstyd. Ojciec regularnie czytywał 
Demostenesa i nigdy Locke'a, a jeśli nawet, to o tym nie 
wspominał. Za to przy obiedzie często uszczęśliwiał ich 
jakimś trafnym spostrzeżeniem, jakiego w swej codziennej 
kolumnie dokonał Demostenes. Peter uwielbiał te ojcowskie 
wypowiedzi. - Widzisz - mówił - z tego wynika, że prosty 
człowiek nas zauważa. Valentine jednak było przykro z 
powodu ojca. Gdyby się kiedyś dowiedział, że to ona pisze 
i że nie wierzy w połowę rzeczy, o których mówi 
byłby zły i zawstydzony. 
   Kiedyś w szkole narobiła sobie kłopotów, kiedy nauczyciel 
historii kazał klasie dokonać porównania poglądów 
Demostenesa i Locke'a, przedstawionych w dwóch wczesnych 
artykułach. Valentine zapomniała się i stworzyła świetną 
analizę porównawczą. W rezultacie ledwie odwiodła dyrektorkę 
od pomysłu, by opublikować jej esej w tej samej sieci, w 
której pisywała jako Demostenes. Peter był wściekły. 
   - Nie możesz pozwolić na druk. Piszesz zbyt podobnie do 
Demostenesa. Powinienem go teraz zlikwidować, wymykasz się 
spod kontroli. 
   Jeszcze bardziej niż w gniewie Peter przerażał ją, kiedy 
przestawał się odzywać. Jak wtedy, gdy Demostenes został 
zaproszony do wzięcia udziału w Prezydenckiej Radzie 
"Edukacja dla Przyszłości" - bardzo prestiżowym panelu, 
którego przeznaczeniem było nie dokonać niczego, ale zrobić 
to w wielkim stylu. Valentine sądziła, że Peter potraktuje 
to jako ich wspólny tryumf, ale myliła się. 
   - Odrzuć zaproszenie - powiedział. 
   - Dlaczego? - zdziwiła się. - To żadna robota, a mówią 
nawet, że ze względu na powszechnie znaną niechęć 
Demostenesa do ujawniania czegokolwiek na swój temat, 
puszczą do sieci wszystkie spotkania. Dzięki temu Demostenes 
stanie się osobą poważaną, a... 
   - A ty się cieszysz, że trafiłaś tam wcześniej ode mnie. 
   - Peter, przecież to nie ty i ja, ale Demostenes i Locke. 
To my ich wymyśliliśmy. Naprawdę nie istnieją. Zresztą, to 
zaproszenie wcale nie oznacza, że wolą Demostenesa niż 
Locke'a, ale że Demostenes ma szersze poparcie. 
Wiedziałeś, że tak będzie. Jego udział zachwyci całe masy 
rusożerców i szowinistów. 
   - To wszystko miało być na odwrót. To Locke'a mieli 
szanować. 
   - I szanują! Trzeba więcej czasu, by zdobyć prawdziwe 
uznanie. Peter, przestań się na mnie gniewać 
tylko dlatego, że robię dobrze to, co mi kazałeś. 
   Ale był obrażony przez wiele dni i od tego czasu musiała 
sama wymyślać swoje artykuły. Nie mówił już, co ma pisać. 
Przypuszczał pewnie, że teksty Demostenesa będą gorsze. 
Jeśli nawet tak było, nikt tego nie zauważył. Może jeszcze 
bardziej rozzłościł go fakt, że nigdy nie przybiegła z 
płaczem, prosząc o pomoc. Zbyt długo grała swoją rolę, by 
ktoś musiał jej tłumaczyć, co Demostenes pomyślałby o danej 
sprawie. 
   W miarę jak prowadziła coraz szerszą korespondencję z 
innymi aktywnymi politycznie obywatelami, zaczynała zdobywać 
dane i dowiadywać się o rzeczach niedostępnych opinii 
publicznej. Niektórzy wojskowi, z którymi wymieniała listy, 
nieświadomie i mimowolnie wtrącali pewne informacje, które 
potem, wspólnie z Peterem, łączyli w całość, uzyskując 
fascynujący i przerażający obraz działań Układu 
Warszawskiego. Tamci naprawdę szykowali się do wojny, 
totalnej i krwawej wojny na Ziemi. Demostenes słusznie 
zauważył, że Układ Warszawski nie stosuje się do 
postanowień Ligi. 
   Stopniowo postać Demostenesa zaczynała żyć własnym 
życiem. Zdarzało się, że pisząc Valentine zaczynała myśleć 
tak jak on, podzielając idee, które powinny być tylko 
elementami roli. A kiedy Peter czytał swoje eseje, irytowała 
ją jego ślepota na to, co rzeczywiście się dzieje. 
   Być może każdy, kto wciela się w jakąś postać, staje się 
w końcu tym, kogo udawał. Zastanawiała się nad tym, martwiła 
przez kilka dni, po czym, wykorzystując ten pomysł, napisała 
artykuł. Dowodziła w nim, że politycy, którzy dla utrzymania 
pokoju nadskakują Rosjanom, w rezultacie staną się im 
posłuszni we wszystkim. Był to przepiękny atak na rządzącą 
partię i otrzymała wtedy mnóstwo listów. Przestała się także 
martwić, że może się stać - do pewnego stopnia - 
Demostenesem. Jest sprytniejszy, niż z Peterem sądziliśmy, 
myślała. 
   Graff czekał na nią przed szkołą, oparty o samochód. Był 
w cywilnym ubraniu i przybrał mocno na wadze, więc w 
pierwszej chwili go nie poznała. Ale pomachał do niej i nim 
zdążył się przedstawić, przypomniała sobie, kim jest. 
   - Nie napiszę żadnego listu - oświadczyła. - Tamtego też 
nie powinnam pisać. 
   - Rozumiem, że nie lubisz medali. 
   - Nie bardzo. 
   - Pojedź ze mną na przejażdżkę, Valentine. 
   - Nie jeżdżę z obcymi. 
   Podał jej kartkę papieru - zezwolenie, podpisane przez 
rodziców. 
   - Więc nie jest pan obcy. Gdzie mamy jechać?  
   - Na spotkanie z pewnym młodym żołnierzem, który jest na 
przepustce w Greensboro. 
   Wsiadła do samochodu. 
   - Ender ma dziesięć lat - powiedziała. - Zdawało mi się, 
że dopiero kiedy skończy dwanaście, ma prawo do urlopu. Tak 
pan chyba mówił. 
   - Przeskoczył kilka etapów. 
   - Więc dobrze sobie radził?  
   - Spytaj go sama, kiedy go zobaczysz. 
   - Dlaczego ja? Czemu nie cała rodzina?  
   Graff westchnął. 
   - Ender patrzy na świat na swój własny sposób. Musieliśmy 
go namawiać, żeby się z tobą spotkał. Peter i rodzice go nie 
interesują. W Szkole Bojowej żyje się dość... intensywnie. 
   - Chce pan powiedzieć, że zwariował?  
   - Wręcz przeciwnie, jest najzdrowszą psychicznie osobą, 
jaką znam. Wystarczająco, by wiedzieć, że rodzice nie palą 
się, by na powrót otworzyć księgę uczuć, zamkniętą mocno 
cztery lata temu. Co do Petera... nawet nie proponowaliśmy 
spotkania, więc nie mógł nas wysłać do diabła. 
   Jechali trasą wzdłuż jeziora Brandt i minąwszy je 
skręcili na drogę, która wznosiła się i opadała, dobiegając 
w końcu do białego, drewnianego domku, wzniesionego na 
szczycie wzgórza. Z jednej strony rozciągało się Brandt, z 
drugiej małe, pięcioakrowe, prywatne jeziorko. 
   - Ten dom zbudował Mist-E-Rub Medly - wyjaśnił Graff. 
- MF kupiła go na aukcji podatkowej jakieś dwadzieścia lat 
temu. Ender nalegał, by jego rozmowa z tobą nie była 
podsłuchiwana. Obiecałem mu to. Aby nie było wątpliwości, 
wypłyniecie oboje na tratwie, którą sam zbudował. Muszę cię 
jednak uprzedzić. Zamierzam zadać ci kilka pytań na temat 
tej rozmowy. Nie musisz odpowiadać, ale mam nadzieję, że nie 
odmówisz. 
   - Nie mam kostiumu kąpielowego. 
   - Dostarczymy ci. 
   - Taki bez mikrofonów?  
   - Czasem trzeba sobie zaufać. Dla przykładu: wiem, kim 
naprawdę jest Demostenes. 
   Poczuła na karku dreszcz strachu, ale milczała. 
   - Wiem, odkąd przyleciałem ze Szkoły Bojowej. Na świecie 
jest może sześciu ludzi, którzy znają jego prawdziwe 
nazwisko. Nie licząc Rosjan - Bóg jeden wie, co wykryli 
Rosjanie. Ale z naszej strony Demostenes nie ma się czego 
obawiać. Może wierzyć w naszą dyskrecję. Tak, jak ja wierzę, 
że Demostenes nie poinformuje Locke'a o tym, co zdarzy się 
tu dzisiaj. Wzajemne zaufanie. Możemy sobie wiele 
opowiedzieć. 
   Valentine nie mogła się zdecydować, czy to Demostenes im 
się podoba, czy raczej Valentine Wiggin. Jeśli ten pierwszy, 
nie może im ufać; w drugim wypadku zaufanie nie jest wykluczone. 
Fakt, że nie chcieli, by omawiała to spotkanie z Peterem, 
sugerował, że dostrzegali różnicę między nimi. Nie 
zastanowiła się, czy ona sama także ją widzi. 
   - Mówił pan, że zbudował tratwę. Jak długo już tu jest?  
   - Dwa miesiące. Planowaliśmy tylko kilka dni, ale on nie 
jest zainteresowany dalszym szkoleniem. 
   - Aha. Więc znowu mam służyć za lekarstwo. 
   - Tym razem nie mogę cię cenzurować. Musimy podjąć 
ryzyko. Twój brat jest nam niezbędny. Ludzkość znalazła się 
na krawędzi. 
   Valentine była już na tyle dorosła, by wiedzieć, co grozi 
światu. I tak długo wcielała się w Demostenesa, że nie 
zawahała się przed wypełnieniem obowiązku. 
   - Gdzie on jest?  
   - Na dole, koło pomostu. 
   - Gdzie kostium?  
   Ender nie pomachał jej ręką, kiedy schodziła ze wzgórza, 
nie uśmiechnął się, gdy weszła na pływającą keję. Wiedziała 
jednak, że się ucieszył - wiedziała, ponieważ ani na moment 
nie odrywał spojrzenia od jej twarzy. 
   - Jesteś większy, niż cię zapamiętałam - powiedziała 
niezbyt mądrze. 
   - Ty też - odparł. - Pamiętałem także, że byłaś piękna. 
   - Pamięć robi nam czasem takie sztuczki. 
   - Nie. Twarz ci się nie zmieniła. Ja po prostu nie wiem 
już, co oznacza piękno. Chodź, popływamy po jeziorze. 
   Spojrzała nieufnie na małą tratwę. 
   - Po prostu na niej nie stawaj - powiedział. Wczołgał się 
na deski jak pająk, na palcach stóp i rąk. - To pierwsza 
rzecz, jaką zbudowałem własnoręcznie od czasu, kiedy razem 
stawialiśmy domki z klocków. Peteroodporne domki. 
   Zaśmiała się. Kiedyś sprawiało im przyjemność wznoszenie 
konstrukcji, które stały prosto mimo usunięcia wszystkich - 
na pozór - podpór. Peter z kolei wolał wyjmować po jednym 
klocku tu czy tam tak, że cała struktura stawała się 
niestabilna i wystarczyło lekkie dotknięcie, by się 
rozsypała. Peter był draniem, ale w pewien sposób ogniskował 
ich wspólne dzieciństwo. 
   - Peter bardzo się zmienił - powiedziała. 
   - Nie mówmy o nim - poprosił Ender. 
   - Jak chcesz. 
   Wczołgała się na tratwę, choć nie tak zręcznie jak brat. 
Ender chwycił wiosło i wypłynęli na środek małego jeziora. 
Zauważyła na głos, że jest opalony i umięśniony. 
   - Mięśnie to efekt Szkoły Bojowej. Opalenizna pochodzi 
stąd. Dużo czasu spędzam na wodzie. Kiedy pływam, wydaje 
mi się, że jestem nieważki. Tęsknię za nieważkością. Poza 
tym, gdy jestem tutaj, ziemia podnosi się we wszystkich 
kierunkach. 
   - Jakbyś siedział w misie. 
   - Mieszkałem w misie przez cztery lata. 
   - Więc jesteśmy dla siebie obcy?  
   - A czy nie tak, Valentine?  
   - Nie - oświadczyła. Wyciągnęła rękę i dotknęła jego 
nogi. Nagle ścisnęła go pod kolanem, w miejscu, gdzie 
najmocniej reagował na łaskotki. 
   Jednak niemal w tym samym momencie złapał ją za rękę. 
Miał mocny chwyt, choć jego dłonie były mniejsze niż jej, a 
ramiona szczupłe i wąskie. Przez chwilę wyglądał groźnie, 
potem się rozluźnił. 
   - A, tak - powiedział. - Lubiłaś mnie łaskotać. 
   - Więcej nie będę - zapewniła cofając rękę. 
   - Popływamy?  
   Zamiast odpowiedzi zsunęła się z tratwy. Woda była 
chłodna i czysta, bez chloru. Pluskała się przez chwilę, 
potem wróciła na tratwę, pławiąc się w blasku lekko 
przymglonego słońca. Komar zatoczył krąg, po czym usiadł na 
desce tuż koło jej głowy. Wiedziała, że Ender tam jest; normalnie 
bałaby się, ale nie dzisiaj. Niech sobie siedzi na tej 
tratwie i smaży na słońcu jak ona.
   Wtedy tratwa zakołysała się, a kiedy Valentine odwróciła 
głowę, zobaczyła jak Ender rozgniata komara palcem. 
   - To paskudny gatunek - stwierdził. - Gryzą nie czekając, 
by ktoś je obraził. 
   Uśmiechnął się. 
   - Uczyłem się o strategiach prewencyjnych. W tym jestem 
dobry. Nikt mnie nigdy nie pokonał. Jestem najlepszym 
żołnierzem, jakiego mieli. 
   - Tego należało oczekiwać - odparła. - Jesteś Wigginem. 
   - Cokolwiek to oznacza. 
   - To oznacza, że kiedyś zmienisz świat. 
   I opowiedziała, co robiła razem z Peterem. 
   - Ile lat ma Peter? Czternaście? I już planuje, jak 
przejąć władzę nad światem?  
   - Wydaje mu się, że jest Aleksandrem Wielkim. Właściwie, 
dlaczego nie? Dlaczego ty także nie mógłbyś nim być?  
   - Nie możemy obaj być Aleksandrem. 
   - Jak dwie strony tej samej monety. A ja to warstwa 
metalu między nimi. 
   Zastanawiała się, czy to prawda. Tak wiele łączyło ją z 
Peterem przez ostatnie kilka lat, że chociaż wydawało się 
jej, że nim gardzi, to jednak potrafiła go zrozumieć. 
Tymczasem Ender do dzisiejszego dnia był tylko wspomnieniem. 
Małym, delikatnym chłopcem, który potrzebował opieki. Nie 
tym ciemnoskórym, młodym mężczyzną o zimnym spojrzeniu, 
który rozgniatał palcem komary. Może Ender, Peter i ona byli 
tacy sami od początku. Może tylko z zazdrości 
uważali, że się różnią. 
   - Problem z monetą polega na tym, że kiedy jedna strona 
jest odwrócona w górę, druga leży na dole. 
   A on myśli, że w tej chwili jest na dole. 
   - Chcą, żebym cię namówiła do powrotu do nauki. 
   - To nie jest nauka, to gry. Same gry, od początku do 
końca, tyle że oni zmieniają zasady, gdy tylko 
przyjdzie im ochota. 
    Podniósł bezwładną dłoń. 
   - Widzisz sznurki?  
   - Ty też możesz ich oszukać. 
   - Jedynie wtedy, gdy chcą być oszukiwani. Kiedy im się 
wydaje, że to oni cię oszukują. Nie, to za trudne. Nie chcę 
więcej grać. Kiedy tylko zaczynam się czuć szczęśliwy, kiedy 
mi się zdaje, że sobie radzę, wbijają mi kolejny nóż. Od 
kiedy tu jestem, miewam koszmary. Śni mi się, że jestem w 
sali bojowej, ale nie ma nieważkości, bo oni bawią się 
grawitacją. Zmieniają jej kierunek. Nigdy nie ląduję na 
ścianie, do której startowałem. Nie docieram, dokąd 
zamierzałem. Więc błagam ich, żeby tylko dopuścili mnie do 
bramy, ale oni nie chcą i za każdym razem wciągają mnie z 
powrotem. 
   Usłyszała gniew w jego głosie i uznała, że jest 
skierowany przeciw niej. 
   - Wydaje mi się, że właśnie po to tu jestem. Żeby cię 
wciągnąć z powrotem. 
   - Nie chciałem cię widzieć. 
   - Powiedzieli mi o tym. 
   - Bałem się, że ciągle cię kocham. 
   - Miałam nadzieję, że tak jest. 
   - Moje obawy i twoje pragnienia - jedno i drugie 
   spełnione. 
   - Ender, to wszystko prawda. Może jesteśmy mali, ale 
wcale nie bezsilni. Tak długo postępujemy według ich reguł, 
że wreszcie gra staje się nasza - zachichotała. - Jestem w 
Radzie Prezydenckiej. Peter się wścieka. 
   - Nie pozwalają mi korzystać z sieci. Zresztą, nie ma tu 
komputera, tylko takie domowe maszyny, pilnujące systemu 
zabezpieczeń i oświetlenia. Stare graty. Zainstalowane w 
zeszłym wieku, kiedy komputery nie były jeszcze połączone. 
Odebrali mi moją armię, odebrali mój pulpit i wiesz co?  
Niewiele mnie to obchodzi. 
   - Musisz dobrze się czuć we własnym towarzystwie. 
   - Nie własnym. Moich wspomnień. 
   - Może jesteś właśnie tym, co pamiętasz. 
   - Nie. To moje wspomnienia o obcych. O robalach. 
   Valentine zadrżała, jakby nagle dmuchnął chłodny wiatr. 
   - Nie oglądam już filmów o robalach. Są zawsze takie 
   same. 
   - Studiowałem je całymi godzinami. Ruchy statków w 
przestrzeni. I jest coś zabawnego, co przyszło mi do głowy 
dopiero tutaj, kiedy leżałem na środku jeziora: zauważyłem, 
że wszystkie bitwy, w których ludzie i robale walczyli 
wręcz, miały miejsce podczas Pierwszej Inwazji. Na zdjęciach 
z Drugiej, kiedy nasi żołnierze są już w mundurach MF, 
robale są martwe. Leżą przy konsolach. Ani śladu walki. A 
bitwa Mazera Rackhama... nigdy nie pokazali nam żadnych 
materiałów na jej temat. 
   - Może chodzi o jakąś tajną broń. 
   - Nie, nie. Nieważne, jak ich zabijaliśmy. Chodzi o 
samych robali. Nic o nich nie wiem, a przecież kiedyś mam z 
nimi walczyć. Stoczyłem w życiu mnóstwo bitew, czasem to 
były gry, a czasem... nie. Zawsze wygrywałem, ponieważ 
potrafiłem rozszyfrować sposób myślenia przeciwnika. Na 
podstawie tego, co  r o b i ł. Wiedziałem, czego się po mnie 
spodziewa, w jaki sposób chce rozegrać bitwę. I działałem na 
podstawie tej wiedzy. W tym jestem dobry. W rozumieniu, jak 
myślą inni. 
   - Przekleństwo dzieci Wigginów - zażartowała, ale 
przestraszyła się, że Ender może zrozumieć ją tak 
jak swoich wrogów. Peter zawsze ją rozumiał, a przynajmniej 
tak mu się wydawało. Ale Peter był takim dnem moralnym, że 
nie czuła się skrępowana, nawet gdy odgadywał jej najgorsze 
myśli. Za to Ender... nie chciała, by ją rozumiał. 
Wstydziłaby się. 
   - Uważasz, że nie zdołasz pokonać robali, dopóki ich nie 
poznasz. 
   - To sięga głębiej. Będąc tutaj zupełnie sam, nie mając 
nic do roboty, starałem się pojąć, czemu tak bardzo siebie 
nienawidzę. 
   - Nie, Ender. 
   - Nie mów mi "Nie, Ender". Długo trwało, zanim to sobie 
uświadomiłem, ale możesz mi wierzyć, że to prawda. Wszystko 
sprowadza się do jednej rzeczy: w chwili, gdy naprawdę 
rozumiem swojego wroga, rozumiem go tak dobrze, że mogę 
pokonać, w tej właśnie chwili go kocham. Myślę, że nie da 
się zrozumieć kogoś do końca, jego pragnień, jego wierzeń, i 
nie pokochać go tak, jak on sam siebie kocha. I wtedy, w tym 
momencie, gdy ich kocham... 
   - Zwyciężasz ich. 
   - Nie, nie zrozumiałaś. Ja ich niszczę. Sprawiam, by 
nigdy już nie mogli mnie skrzywdzić. Miażdżę ich i 
rozgniatam, aż przestają istnieć. 
   - To przecież nieprawda. 
   Lęk powrócił, jeszcze silniejszy niż przedtem. Peter 
złagodniał, ale Ender... zrobili z niego zabójcę. Dwie strony 
tej samej monety, ale który z nich jest którą?  
   - Naprawdę skrzywdziłem kilku ludzi, Val. Nie zmyślam. 
   - Wiem, Ender. 
   Jak bardzo mnie skrzywdzi?  
   - Widzisz, kim się stałem, Val? - odezwał się cicho. - 
Nawet ty się mnie boisz. 
   Dotknął jej policzka tak delikatnie, że miała ochotę się 
rozpłakać. To było jak muśnięcie jego miękkiej, dziecięcej 
łapki, gdy był jeszcze całkiem mały. Pamiętała to - dotyk 
miękkiej, niewinnej dłoni na policzku. 
   - Nie boję się - powiedziała, i w tej chwili była to 
   prawda. 
   - Powinnaś. 
   Nie, nie powinna. 
   - Pomarszczysz się cały, jeśli nie wyjdziesz z wody. W 
dodatku jakiś rekin może cię złapać. 
   - Już bardzo dawno temu rekiny nauczyły się zostawiać 
mnie w spokoju - odparł z uśmiechem, ale podciągnął się na 
rękach i wsunął na tratwę. Przechylił ją przy tym, 
wpuszczając na pokład falę wody. Wydawała się zimna, 
obmywając szyję Valentine. 
   - Ender, Peterowi się uda. Jest dostatecznie sprytny, 
żeby przeczekać do odpowiedniej chwili. W końcu zdobędzie 
władzę, jeśli nie teraz, to później. Nie jestem pewna, czy 
to dobrze, czy źle. Peter potrafi być okrutny, ale zna się 
na rządzeniu. Wiele wskazuje na to, że zaraz po wojnie z 
robalami, a może nawet przed jej końcem, świat znowu pogrąży 
się w chaosie. Przed Pierwszą Inwazją Układ Warszawski dążył 
do hegemonii. Jeśli po wszystkim spróbują jeszcze raz... 
   - Wtedy nawet Peter może się okazać lepszą alternatywą. 
   - Odkryłeś w sobie niszczycielskie instynkty, Ender. No 
więc ja też. Peter nie miał na to monopolu, cokolwiek mówiły 
testy. On za to znalazł w sobie coś z budowniczego. Nie jest 
łagodny, ale nie burzy już wszystkiego, co mu stanie na 
drodze. Kiedy sobie uświadomisz, że władza zawsze trafia do 
ludzi, którzy jej pożądają, to sądzę, że mogłaby trafić w 
gorsze ręce niż Petera. 
   - Przy tak silnej rekomendacji sam mógłbym na niego 
głosować. 
   - Wiesz, czasem to wszystko wydaje się idiotyczne. 
Czternastoletni chłopak i jego młodsza siostra spiskują, by 
objąć władzę nad światem - próbowała się roześmiać, ale nie 
było jej wesoło. - Nie jesteśmy zwykłymi dziećmi. Żadne z 
nas. 
   - Czy nie chciałabyś czasem, żebyśmy byli?  
   Usiłowała sobie wyobrazić siebie taką, jak inne 
dziewczynki w szkole. Jakby to było, gdyby nie czuła się 
odpowiedzialna za przyszłość świata. 
   - Byłoby strasznie nudno. 
   - Nie wydaje mi się - wyciągnął się na tratwie, jakby 
pragnął tak leżeć bez końca. 
   I pewnie tak było. Cokolwiek zrobili Enderowi w Szkole 
Bojowej, zabili w nim ambicję. Naprawdę nie chciał opuszczać 
ogrzanych słońcem wód w tej misie. 
   Nagle pojęła, że on wierzy, że nie chce stąd odjeżdżać. 
Wciąż jednak ma zbyt wiele cech Petera. Żadne z nich nie 
potrafi długo być szczęśliwe nic nie robiąc. A może po 
prostu żadne z nich nie potrafi być szczęśliwe w samotności. 
   Znowu spróbowała przejść do natarcia. 
   - Jak nazywa się człowiek, którego znają wszyscy na 
   świecie?  
   - Mazer Rackham. 
   - A gdybyś wygrał następną wojnę, tak jak on?  
    - Mazer Rackham to fuks. Był w rezerwie. Nikt w niego 
 nie wierzył. Po prostu znalazł się we właściwym miejscu o 
 właściwym czasie. 
   - Ale załóżmy, że ci się uda. Że pobijesz robali i 
staniesz się znany, tak jak Mazer Rackham. 
   - Niech ktoś inny zdobywa sławę. Peter chce być sławny. 
Pozwólmy mu zbawić świat. 
   - Nie mówię o sławie, Ender. Ani o władzy. Chodzi mi o 
przypadki. Takie, jak ten, że akurat Mazer Rackham 
się tam znalazł, kiedy ktoś musiał powstrzymać robali. 
   - Jeśli będę tutaj - oświadczył Ender - to nie będę tam. 
Ktoś inny to zrobi. Niech ma ten swój przypadek. 
   Jego znudzony, obojętny ton doprowadził ją do 
   wściekłości. 
   - Mówię o swoim życiu, ty egoistyczny draniu. 
   Jeśli te słowa jakoś go poruszyły, to nie dał tego 
poznać. Po prostu leżał nieruchomo z zamkniętymi oczami. 
   - Kiedy byłeś mały, a Peter cię dręczył, nie leżałam 
czekając, aż mama i tata przyjdą ci na pomoc. Oni nigdy nie 
rozumieli, jak bardzo niebezpieczny był Peter. Wiedziałam, 
że masz czujnik, ale na tamtych też nie czekałam. Czy wiesz, 
co Peter mi robił za to, że nie pozwalałam mu znęcać się nad 
tobą?  
   - Zamknij się - wyszeptał Ender. 
   Ponieważ widziała, jak drży jego pierś, ponieważ 
wiedziała, że naprawdę go zraniła, ponieważ, tak jak Peter, 
odkryła jego najczulszy punkt i tam właśnie uderzyła, 
umilkła. 
   - Nie potrafię z nimi wygrać - oświadczył niepewnie 
Ender. - Pewnego dnia stanę naprzeciw nich, jak Mazer 
Rackham, i wszystko będzie zależeć ode mnie, a ja nie 
potrafię tego zrobić. 
   - Jeśli ty nie potrafisz, to nikomu innemu też się nie 
uda. Jeśli ich nie pokonasz, to zasługują na zwycięstwo, 
gdyż są silniejsi i lepsi od nas. To nie będzie twoja wina. 
   - Wytłumacz to zabitym. 
   - Jeśli nie ty, to kto?  
   - Ktokolwiek. 
   - Nikt, Ender. Coś ci powiem. Jeśli spróbujesz i 
przegrasz, to nie musisz sobie robić wyrzutów. Ale jeśli nie 
spróbujesz i my przegramy, ty będziesz winien. Ty zabijesz 
nas wszystkich. 
   - I tak jestem zabójcą. 
   - A niby kim powinieneś być? Ludzie nie wykształcili 
mózgów po to, żeby wylegiwać się na wodzie. Zabijanie było 
pierwszą czynnością, jaką opanowali. I bardzo dobrze, bo w 
przeciwnym razie już by nas nie było, a ziemią władałyby 
tygrysy. 
   - Nigdy nie wygrałem z Peterem. Cokolwiek mówiłem czy 
robiłem. Nigdy. 
   Tak więc wszystko wracało do Petera. 
   - Był dużo starszy od ciebie. I silniejszy. 
   - Tak jak robale. 
   Pojmowała teraz sposób jego rozumowania. Mógł wygrać 
wszystko, co chciał, ale w głębi serca wiedział, że jest 
ktoś, kto może go zniszczyć. Wiedział, że nie zwycięża 
naprawdę, gdyż istnieje Peter, niepokonany mistrz. 
   - Chcesz pokonać Petera?  
   - Nie. 
   - Pokonaj robali. Potem, kiedy wrócisz do domu, 
zobaczysz, kto jeszcze będzie zwracał uwagę na Petera 
Wiggina. Popatrz mu w oczy w chwili, gdy cały świat będzie 
cię wielbił i szanował. To będzie dla niego porażką. Tak 
możesz wygrać. 
   - Nic nie rozumiesz - odparł. 
   - Owszem, rozumiem. 
   - Wcale nie. Ja nie chcę pokonać Petera. 
   - Więc czego chcesz?  
   - Żeby mnie kochał. 
   Na to nie znalazła odpowiedzi. O ile wiedziała, Peter nie 
kochał nikogo. 
   Ender nie powiedział już ani słowa. Po prostu leżał. I 
leżał. 
   Wreszcie Valentine, zlana potem, wśród chmur moskitów, 
które pojawiły się, gdy nadszedł zmrok, raz jeszcze zsunęła 
się do wody i zaczęła popychać tratwę do brzegu. Ender nie 
okazywał zainteresowania tym, co robiła, ale nieregularny 
oddech świadczył o tym, że nie śpi. Gdy dotarli na miejsce, 
Valentine wspięła się na pomost i powiedziała: 
   - Ja cię kocham, Ender. Bardziej niż kiedykolwiek. 
Niezależnie od tego, co postanowisz. 
   Nie odpowiedział. Wątpiła, czy jej uwierzył. Wróciła na 
wzgórze wściekła, że skłonili ją, by w taki sposób 
rozmawiała z Enderem. Ponieważ, mimo wszystko, zrobiła 
dokładnie to, co chcieli: przekonała Endera, by podjął 
szkolenie. I nieprędko jej to wybaczy. 
                              *
   Ender podszedł do drzwi, mokry jeszcze po ostatniej 
kąpieli. Mrok zalegał na zewnątrz, mrok panował w pokoju, 
gdzie czekał na niego Graff. 
   - Czy możemy już lecieć? - spytał Ender. 
   - Jeśli chcesz - odparł Graff. 
   - Kiedy?  
   - Jak tylko będziesz gotowy. 
   Ender wziął prysznic i ubrał się. Przyzwyczaił się w 
końcu do kroju cywilnych ubrań, ale wciąż czuł się głupio 
bez munduru albo skafandra. Pomyślał, że już nigdy nie 
będzie nosił skafandra. To była gra Szkoły Bojowej i ma ją 
już za sobą. Słyszał, jak szaleńczo cykają świerszcze. W 
pobliżu zachrzęściły na żwirze koła toczącego się wolno 
samochodu. 
   Co jeszcze powinien ze sobą zabrać? Przeczytał parę 
książek z biblioteki, ale były częścią wyposażenia domu i 
nie mógł ich wziąć. Jedyna rzecz, która należała do niego - 
zbudowana własnoręcznie tratwa - także musiała tu zostać. 
   Błysnęło światło w pokoju, gdzie czekał Graff. On także 
się przebrał: znowu włożył mundur. 
   Siedzieli obok siebie na tylnym siedzeniu. Samochód 
jechał bocznymi drogami, by dotrzeć na lotnisko od strony 
bocznej bramy. 
   - Kiedy jeszcze populacja rosła - odezwał się Graff - na 
tych terenach były lasy i farmy. Obszar działu wodnego. 
Opady powodują tutaj, że wiele rzek zaczyna płynąć i podnosi 
się poziom wód gruntowych. Ziemia jest głęboka, Ender, i 
żywa aż do serca. My, ludzie, żyjemy tylko na wierzchu, jak 
te robaki, mieszkające wśród śmieci w stojącej wodzie przy 
brzegu. 
   Ender nie odpowiedział. 
   - Szkolimy naszych dowódców tak, jak szkolimy, ponieważ 
to konieczne. Muszą myśleć w pewien szczególny sposób, nie 
mogą ich rozpraszać różne drobiazgi. Dlatego ich izolujemy. 
Was. Trzymamy was w odosobnieniu. I to skutkuje. Ale kiedy 
nie spotykasz ludzi, kiedy nie widzisz Ziemi i żyjesz w 
metalowych ścianach, oddzielających cię od mrozu 
przestrzeni, łatwo jest zapomnieć, czemu warto ratować 
Ziemię. Dlaczego świat ludzi wart jest ceny, którą płacisz. 
   Więc dlatego mnie tu przywiózł, pomyślał Ender. Przy 
całym pośpiechu, poświęcił trzy miesiące, żebym pokochał 
Ziemię. Udało mu się. Wszystkie jego sztuczki się udały. 
Nawet Valentine; ona też posłużyła  do tego, żebym 
zrozumiał, że nie wracam do szkoły tylko dla siebie. Cóż, 
będę o tym pamiętał. 
   - Może wykorzystałem Valentine - powiedział Graff. - A ty 
możesz mnie za to nienawidzić. Ale pamiętaj, Ender: udało mi 
się tylko dlatego, że to, co jest między wami, jest 
prawdziwe. Tylko to się liczy. Między istotami ludzkimi 
istnieją miliardy takich związków. O to właśnie walczysz - 
żeby je ocalić. 
   Ender odwrócił się do okna. Obserwował, jak helikoptery i 
sterowce wznoszą się i opadają. 
   Polecieli śmigłowcem na kosmodrom MF w Stumpy Point. 
Oficjalnie nazwano go imieniem zmarłego hegemona, ale 
wszyscy mówili "Stumpy Point", na pamiątkę małego 
miasteczka, które zalano betonem przy budowie dróg 
dojazdowych do tych gigantycznych wysp ze stali i betonu, 
jakich pełno było na Pamlico Sound. Wciąż jeszcze żyły tu 
wodne ptaki, brodzące dostojnie, małymi kroczkami po 
słonych wodach tam, gdzie porośnięte mchem drzewa pochylały 
się, jakby chciały pić. Zaczęło trochę padać, beton był 
czarny i śliski. Trudno było powiedzieć, w którym miejscu 
kończy się droga, a zaczyna Sound. 
   Graff przeprowadził go przez labirynt kontroli. Władzę 
dawała mu mała, plastikowa kulka, którą wrzucał do 
czytników. Drzwi się otwierały, ludzie stawali na baczność i 
salutowali, czytnik wypluwał kulkę i szli dalej. Ender 
zauważył, że z początku wszyscy patrzyli na Graffa, ale w 
miarę jak wchodzili coraz głębiej, bardziej przyglądali się 
Enderowi. Urzędników  interesował człowiek obdarzony władzą, 
ale tam, gdzie wszyscy mieli władzę, ciekawił ich chłopiec. 
   Dopiero na promie, kiedy  Graff zajął fotel obok niego i 
zapiął pasy, Ender zrozumiał, że startują razem. 
   - Jak daleko? - zapytał. - Jak daleko pan ze mną leci?  
   Graff uśmiechnął się lekko. 
   - Do samego końca, Ender. 
   - Mianowali pana administratorem Szkoły Dowodzenia?  
   - Nie. 
   A więc zdjęli Graffa ze stanowiska w Szkole Bojowej 
wyłącznie po to, by towarzyszył Enderowi. Ależ jestem ważny, 
pomyślał. I coś podobnego do głosu Petera odezwało się w 
jego mózgu: jak może to wykorzystać?  
   Drgnął i spróbował myśleć o czymś innym. Peter pragnął 
władzy nad światem, ale Endera władza nie interesowała. Mimo 
to, gdy myślał o swoim życiu w Szkole Bojowej, przyszło mu 
do głowy, że choć nigdy nie szukał władzy, zawsze ją miał. 
Uznał jednak, że to zdolności, nie manipulacje, dają mu 
siłę. Nie miał się czego wstydzić. Nigdy, może tylko w 
przypadku Groszka, nie wykorzystał jej, by kogoś zranić. A z 
Groszkiem wszystko w końcu ułożyło się jak najlepiej. 
Groszek stał się przyjacielem i zajął miejsce 
utraconego Alai, który z kolei zastąpił Valentine. 
Valentine, która pomagała Peterowi w jego intrygach. Która 
ciągle kochała Endera, bez względu na to, co się stanie. 
   Ten ciąg myśli zaprowadził go znowu na Ziemię, do tych 
spokojnych chwil, kiedy unosił się na środku jeziora, w 
misie porośniętych drzewami wzgórz. Oto Ziemia, pomyślał. 
Nie kula o tysiącach kilometrów obwodu, ale las i błyszcząca 
powierzchnia jeziora, domek ukryty między drzewami na 
wierzchołku wzgórza, trawiaste zbocze opadające do wody, 
wyskakujące w górę ryby i ptaki, co pikują w dół, by 
schwytać owady żyjące na granicy pomiędzy powietrzem i wodą. 
Ziemia to ciągły szum głosów świerszczy, wiatru i ptaków. I 
głos dziewczyny, przemawiający z odległego dzieciństwa. Ten 
sam głos, który kiedyś chronił go przed grozą. Ten sam, dla 
którego zrobiłby wszystko, byle nie umilkł. Nawet wrócił do 
szkoły, zostawił Ziemię na kolejne cztery, czterysta czy 
cztery tysiące lat. Nawet jeśli bardziej kochała Petera. 
   Oczy miał zamknięte i nie ruszał się. Oddychał tylko. 
Mimo to Graff wyciągnął rękę ponad przejściem i dotknął jego 
dłoni. Ender zesztywniał zaskoczony i Graff się wycofał, 
lecz chłopiec przez moment rozważał szokującą myśl, że może 
Graff żywi dla niego jakieś uczucia. Ale nie, to na pewno 
tylko kolejne wykalkulowane posunięcie. Graff tworzył z 
małego chłopca komendanta i bez wątpienia lekcja 17 kursu 
przewidywała ciepły gest nauczyciela. 
   Prom dotarł do satelity SMP już po kilku godzinach. Skok 
Międzyplanetarny był miastem z trzema tysiącami mieszkańców 
oddychających tlenem z roślin, które także ich żywiły, 
pijących wodę, która już dziesięć tysięcy razy przepłynęła 
przez ich organizmy. Żyli tylko po to, by obsługiwać 
holowniki, wykonujące całą czarną robotę w systemie 
słonecznym, i promy, zabierające pasażerów i ładunki z 
powrotem na Ziemię lub Księżyc. Był to świat, gdzie przez 
krótki czas Ender czuł się u siebie, ponieważ podłogi 
zakrzywiały się do góry, tak samo jak w Szkole Bojowej. 
   Holownik był całkiem nowy; MF stale pozbywała się 
starych statków i kupowała najnowsze modele. Przyleciał 
właśnie z ładunkiem stali, wytopionej na statku
eksploatującym małe planetki w pasie asteroidów. Stal miała 
trafić na Księżyc, a holownik był już połączony z 
czternastoma barkami. Graff jednak znowu wrzucił swoją kulkę 
do czytnika i barki odczepiono. Holownik miał tym razem 
wykonać lot bez obciążenia, do celu wskazanego przez Graffa, 
jednak dopiero po odcumowaniu od SMP. 
   - To żadna tajemnica - oświadczył kapitan holownika. - 
Zawsze, kiedy cel lotu jest nieznany, chodzi o SMG. 
   Przez analogię z SMP, Ender domyślił się, że skrót 
oznacza Skok Międzygwiezdny. 
   - Tym razem nie - odparł Graff. 
   - Więc co?  
   - Dowództwo MF. 
   - Nie mam prawa nawet wiedzieć, gdzie to jest, sir. 
   - Pański statek będzie wiedział - oświadczył Graff. - 
Niech tylko komputer to odczyta i podąża wyznaczonym kursem 
- podał mu plastikową kulkę. 
   - A ja mam przez całą drogę zamykać oczy, żeby się nie 
domyślić, gdzie lecimy?  
   - Ależ nie, naturalnie, że nie. Dowództwo MF znajduje 
się na Erosie, małej planetce oddalonej stąd o jakieś trzy 
miesiące lotu z maksymalną szybkością. A taką właśnie 
szybkością polecimy. 
   - Eros? Zdawało mi się, że robale zmieniły go w 
radioaktywny... aha. A kiedy przyznano mi prawo dostępu do 
tej informacji?  
   - Nie przyznano panu. Dlatego, kiedy już dotrzemy na 
Erosa, otrzyma pan zapewne stałą funkcję na miejscu. 
   Kapitan natychmiast zrozumiał, o co chodzi i wcale nie 
był zachwycony. 
   - Jestem pilotem, ty sukinsynu, i nie masz prawa trzymać 
mnie na tym kawałku skały!  
   - Pominę milczeniem obraźliwy język, jakiego użył pan 
wobec starszego stopniem. Przykro mi, ale otrzymałem 
polecenie, by wykorzystać możliwie najszybszy holownik 
wojskowy. Kiedy przybyliśmy, był to akurat pański statek. 
Nikt się specjalnie na pana nie uwziął. Nie ma się czym 
martwić. Wojna może się skończyć już za piętnaście lat, a 
wtedy położenie kwatery dowództwa nie będzie już objęte
tajemnicą. Przy okazji muszę pana uprzedzić na wypadek, 
gdyby pan korzystał przy lądowaniu głównie z danych 
wizualnych, że Eros został wyciemniony. Ma albedo minimalnie 
tylko większe niż czarna dziura. Nic pan nie zobaczy. 
   - Dzięki - burknął kapitan. 
   Dopiero w drugim miesiącu podróży zaczął odzywać się do 
Graffa uprzejmie. 
   Biblioteka komputera pokładowego okazała się dość 
ograniczona, przeznaczona raczej dla rozrywki niż nauki. 
Dlatego po śniadaniu i porannej gimnastyce Ender i Graff na 
ogół rozmawiali. O Szkole Dowodzenia. O Ziemi. O astronomii, 
fizyce i wszystkim, czego Ender chciał się dowiedzieć. 
   A chciał się dowiedzieć możliwie dużo o robalach. 
   - Nie wiemy zbyt wiele - mówił Graff. - Nigdy nie udało 
się nam schwytać robala. Nawet kiedy okrążaliśmy jakiegoś 
nieuzbrojonego i żywego, umierał, gdy tylko stawało się 
jasne, że nie ma szans ucieczki. Nawet ten "on" nie jest 
rzeczą pewną. Najbardziej prawdopodobna teoria mówi, że 
wszyscy żołnierze robali to samice, choć ich organy płciowe 
są szczątkowe lub zupełnie niewykształcone. Trudno 
powiedzieć. Dla ciebie najbardziej użyteczna byłaby wiedza o 
ich psychologii, a nie udało nam się z żadnym porozmawiać. 
   - Niech pan opowie wszystko, co pan wie. Może dowiem się 
wtedy czegoś, co mi się przyda. 
   I Graff opowiadał. Robale były organizmami, które w 
zasadzie mogły powstać na Ziemi, gdyby miliardy lat temu 
sprawy ułożyły się inaczej. Na poziomie molekularnym nie 
było żadnych niespodzianek. Nawet materiał genetyczny niczym 
się nie różnił. Nie przypadkiem wydawały się ludziom podobne 
do owadów. Wprawdzie ich organy wewnętrzne uległy znacznej 
komplikacji, powstał szkielet wewnętrzny, a zewnętrzny w 
większej części był w zaniku, jednak struktura wewnętrzna 
robali wciąż bardzo przypominała budową ich przodków, którzy 
mogli być podobni do ziemskich mrówek. 
   - Ale niech cię to nie zmyli - ostrzegł Graff. - Tak samo 
prawdziwe byłoby twierdzenie, że nasi przodkowie 
przypominali wiewiórki.
   - Jeśli to wszystko, na czym mogę się oprzeć, to 
niewątpliwie już  c o ś  - stwierdził niechętnie Ender. 
   - Wiewiórki nigdy nie zbudowały kosmolotu - rzekł Graff. 
- Na ogół jest kilka przemian po drodze od zbierania 
orzechów i nasion, do przemysłowego wykorzystywania 
asteroidów i zakładania stałych stacji badawczych na 
księżycach Saturna. 
   Robale dostrzegały prawdopodobnie ten sam zakres widma 
światła, co ludzie, a na ich statkach i konstrukcjach 
planetarnych było sztuczne oświetlenie. Jednocześnie ich 
czułki niemal zupełnie zanikły. Budowa ciał nie sugerowała, 
by węch, smak czy słuch miały dla nich szczególne znaczenie. 
   - Naturalnie, nie możemy być pewni. Ale nie odkryliśmy, w 
jaki sposób mogłyby wykorzystywać dźwięk w celu 
porozumiewania się. Najdziwniejsze, że na ich statkach nie 
znaleźliśmy urządzeń komunikacyjnych - żadnych radiostacji, 
nic, co mogłoby wysyłać czy przyjmować jakiekolwiek sygnały. 
   - Statki rozmawiają ze sobą. Widziałem filmy. Oni się 
komunikowali. 
   - Owszem. Ale ciało z ciałem, umysł z umysłem. To 
najważniejsza rzecz, jakiej się od nich nauczyliśmy. Ich 
komunikacja, jakkolwiek by działała, jest natychmiastowa. 
Prędkość światła nie wyznacza granicy. Kiedy Mazer Rackham 
pobił ich flotę, zamknęli interes. Od razu. Nie czekali na 
sygnał. Wszystko po prostu stanęło. 
   Ender przypomniał sobie wideo, gdzie robale bez żadnych 
obrażeń leżały martwe na stanowiskach. 
   - Wtedy dowiedzieliśmy się, że to możliwe: komunikacja 
szybsza niż światło. To było siedemdziesiąt lat temu, a 
kiedy zrozumieliśmy, że można to zrobić, dokonaliśmy tego. 
Nie ja, oczywiście. Nie było mnie wtedy na świecie. 
   - Jak to możliwe?  
   - Nie potrafię ci wytłumaczyć zasad fizyki filotycznej. 
Zresztą połowy i tak nikt nie rozumie. Najważniejsze jest 
to, że zbudowaliśmy ansibla. Oficjalnie nazywa się 
Filotyczny Równoległy Natychmiastowy Komunikator, ale ktoś 
wygrzebał ansibla w jakiejś starej książce i przyjęło się. 
Większość ludzi nawet nie wie, że taka maszyna istnieje. 
   - To znaczy, że statki mogą ze sobą rozmawiać nawet kiedy 
opuszczą Układ Słoneczny. 
   - To znaczy, że mogą ze sobą rozmawiać nawet jeśli są po 
przeciwnych stronach Galaktyki. 
   - Dlatego wiedzieli o klęsce, gdy tylko nastąpiła - 
stwierdził Ender. - Zawsze się zastanawiałem. Wszyscy 
uważają, że robale dopiero dwadzieścia pięć lat 
temu dowiedzieli się o bitwie, którą przegrali. 
   - To uspokaja - wyjaśnił Graff. - Nawiasem mówiąc, 
opowiadam ci o rzeczach, o których nie masz prawa wiedzieć, 
jeśli kiedykolwiek chcesz opuścić Dowództwo MF. To znaczy, 
zanim skończy się wojna. 
   - Jeśli zna mnie pan choć trochę - zdenerwował się Ender 
- to wie pan, że potrafię dochować tajemnicy. 
   - Takie są przepisy. Osoby poniżej dwudziestu pięciu lat 
uważane są za zagrożenie tajności. To niesprawiedliwość 
wobec wielu odpowiedzialnych dzieci, ale umożliwia 
zmniejszenie liczby tych, którym coś mogłoby się wymknąć. 
   - Właściwie po co te wszystkie tajemnice?  
   - Ponieważ podjęliśmy straszliwe ryzyko i nie chcemy, 
żeby każda sieć na Ziemi domyślała się naszych decyzji. 
Widzisz, gdy tylko mieliśmy działające ansible, 
zamontowaliśmy je na naszych najlepszych statkach i 
wysłaliśmy, żeby zaatakowały system robali. 
   - Wiemy, skąd pochodzą?  
   - Tak. 
   - Więc nie czekamy na Trzecią Inwazję?  
   - To my jesteśmy Trzecią Inwazją. 
   - My ich atakujemy... Kto by pomyślał... Wszyscy sądzą, 
że mamy wielką flotę okrętów, czekających w rejonie tarczy 
kometarnej... 
   - Ani jednego. Jesteśmy całkiem bezbronni. 
   - Co będzie, jeśli wyślą na nas flotę?  
   - Będziemy martwi. Ale nasze statki nie wykryły żadnego 
śladu takiej floty. 
   - Może zrezygnowali i postanowili zostawić nas w spokoju?  
   - Może. Widziałeś filmy. Czy zaryzykowałbyś założenie, że 
zrezygnowali i zostawią nas w spokoju?  
   Ender spróbował wyliczyć, ile minęło czasu. 
   - I nasze okręty lecą już od siedemdziesięciu lat?  
   - Niektóre. A niektóre od trzydziestu albo od dwudziestu. 
Coraz lepiej operujemy przestrzenią. Ale każdy statek, który 
opuścił stocznię, znajduje się w drodze do świata robali 
albo do jakiejś ich placówki. Wszystkie kosmoloty, z 
krążownikami i myśliwcami podpiętymi do brzuchów, są tam, 
daleko, i zbliżają się. Hamują. Ponieważ są już prawie na 
miejscu. Pierwsze statki wysłano do najdalszych celów, 
następne do coraz bliższych. Całkiem nieźle wyliczyliśmy 
czasy. Dotrą na odległość bojową w odstępie kilku miesięcy 
jeden od drugiego. Niestety, ich rodzinny system  będzie 
atakował nasz najbardziej prymitywny, przestarzały sprzęt. 
Mimo wszystko są wystarczająco uzbrojeni - mamy trochę 
sprzętu, którego robale nie widziały jeszcze na oczy. 
   - Kiedy osiągną cel?  
   - W ciągu najbliższych pięciu lat. W Dowództwie MF  
wszystko jest przygotowane. Czeka główny ansibl, 
kontaktujący się z całą flotą inwazyjną; okręty są 
gotowe do walki. Jedyne, czego nam brakuje, Ender, to kogoś, 
kto by pokierował bitwą. Kogoś, kto by wiedział, co do 
diabła zrobić z tymi jednostkami, kiedy już dotrą na 
miejsce. 
   - A jeśli nikt nie wie, co z nimi zrobić?  
   - Będziemy robili, co się da, z najlepszym dowódcą, 
jakiego znajdziemy. 
   Ze mną, pomyślał Ender. Chcą, żeby był gotów w ciągu 
pięciu lat. 
   - Panie pułkowniku, to niemożliwe, żebym był gotów na 
czas. 
   Graff wzruszył ramionami. 
   - Trudno. Będziesz działał, jak umiesz najlepiej. Jeśli 
nie będziesz gotowy, poradzimy sobie z tym, co mamy. 
   Te słowa uspokoiły trochę Endera. 
   Ale tylko na chwilę. 
   - Tylko że teraz, Ender, nie mamy nikogo. 
   Ender wiedział, że to jeszcze jedna zagrywka Graffa. 
Żeby uwierzył, że wszystko zależy od niego; żeby się nie 
załamał i pracował tak ciężko, jak to tylko możliwe. 
   Zagrywka czy nie, to może być prawdą. Dlatego będzie 
pracował tak ciężko, jak to tylko możliwe. Tego spodziewała 
się po nim Val. Pięć lat. Pięć lat do chwili, gdy flotylle 
osiągną cel, a on niczego jeszcze nie wie.
   - Za pięć lat będę miał dopiero piętnaście - zauważył 
   Ender. 
   - Prawie szesnaście - odparł Graff. - Wszystko zależy od 
tego, ile się nauczysz. 
   - Panie pułkowniku, chciałbym wrócić na Ziemię i 
zwyczajnie pływać w jeziorze. 
   - Jak tylko wygramy wojnę. Albo przegramy. Pozostanie nam 
kilka dziesięcioleci, zanim tu dolecą, żeby nas wykończyć. 
Domek tam pozostanie i obiecuję ci, że będziesz mógł pływać 
do upojenia. 
   - Ciągle będę za młody, żeby gwarantować dochowanie 
tajemnicy. 
   - Przez cały czas pozostaniesz pod strażą. Armia wie, jak 
załatwiać takie sprawy. 
   Obaj wybuchnęli śmiechem i Ender musiał sobie powtarzać, 
że Graff tylko udaje przyjaciela, że wszystko, co robi jest 
oszustwem albo kłamstwem, wykalkulowanym w celu 
przekształcenia Endera w doskonałą machinę bojową. Stanie 
się narzędziem, jakiego im potrzeba, ale przynajmniej 
świadomie. Zrobi to, ponieważ tego chce, nie dlatego, że 
mnie wykiwałeś, ty podstępny sukinsynu, szepnął bezgłośnie 
Ender.  
   Zanim zdążyli się zorientować, holownik dotarł do Erosa. 
Kapitan pokazał im skan wizualny, potem skan termiczny, 
wyświetlony na tym samym ekranie. Praktycznie rzecz biorąc 
wisieli nad planetoidą - dzieliło ich niecałe cztery tysiące 
kilometrów - ale Eros, długości zaledwie dwudziestu czterech 
kilometrów, pozostawał niewidoczny, chyba że błyszczał 
refleksami słonecznego światła. 
   Kapitan dokował przy jednej z trzech platform 
lądowniczych okrążających Erosa. Nie mógł lądować 
bezpośrednio, gdyż planetoida miała wzmocnione ciążenie, a 
holownik, projektowany do transportu ładunku, nie mógłby się 
wyrwać ze studni grawitacyjnej. Kapitan pożegnał się z nimi 
dość ponuro, ale Ender i Graff nie tracili humoru. On był 
rozgoryczony, gdyż musiał opuścić swój statek; oni czuli się 
jak więźniowie, którzy po długich staraniach uzyskali 
warunkowe zwolnienie. Wsiadając na prom, który miał ich 
przewieźć na powierzchnię Erosa, przerzucali się cytatami z 
filmów, które kapitan bez przerwy oglądał i rechotali jak 
wariaci. Kapitan patrzył na nich kwaśno i w końcu udał, że 
śpi. Pod koniec lotu, jakby coś sobie przypominając, Ender 
zadał Graffowi ostatnie pytanie: 
   - Dlaczego właściwie wybuchła wojna z robalami?  
   - Znam mnóstwo powodów - odparł Graff. - Dlatego, że ich 
system jest przeludniony i muszą zdobyć kolonie. Ponieważ 
nie mogą znieść myśli o innym inteligentnym życiu we 
wszechświecie. Ponieważ nie uważają nas za inteligentnych. 
Ponieważ wyznają jakąś niesamowitą religię. Albo obejrzeli 
nasze stare audycje i uznali, że jesteśmy beznadziejnie 
skażeni przemocą. Wybierz z tego, co zechcesz. 
   - A w co pan wierzy?  
   - Moja wiara nie ma znaczenia. 
   - Mimo wszystko chciałbym wiedzieć. 
   - Widzisz, oni muszą się porozumiewać bezpośrednio. Umysł 
z umysłem. Co pomyśli jeden, pomyśli i drugi; co jeden 
pamięta, drugi pamięta także. Po co mieliby rozwijać język?  
Po co mieliby się uczyć czytać i pisać? Skąd by wiedzieli, 
co oznaczają napisy, gdyby je zobaczyli? Albo sygnały? Albo 
liczby? Czy cokolwiek, co służy nam do komunikacji? 
Problem nie leży w tłumaczeniu z jednego języka na drugi, 
ponieważ oni nie mają żadnego języka. Wykorzystaliśmy 
wszelkie dostępne środki, żeby się z nimi porozumieć, ale 
oni nie mieli nawet aparatury, która mogłaby wykryć, że 
nadajemy. Może myśleli coś do nas i nie mogą pojąć, czemu 
nie odpowiadaliśmy. 
   - Czyli cała ta wojna trwa tylko dlatego, że nie 
potrafiliśmy się dogadać. 
   - Jeśli ten drugi nie umie ci o sobie opowiedzieć, nie 
możesz być pewien, że nie chce cię zabić. 
   - A gdybyśmy zwyczajnie zostawili ich w spokoju?  
   - Ender, to nie my do nich polecieliśmy. Oni przyszli 
pierwsi. Jeśli chcieli dać nam spokój, to mieli okazję sto 
lat temu, przed Pierwszą Inwazją. 
   - Może nie wiedzieli, że jesteśmy świadomi. Może... 
   - Wierz mi, Ender, takie dyskusje trwały przez całe 
stulecie. Nikt nie wie, jaka jest odpowiedź. Kiedy jednak 
dochodzi do działania, jest tylko jedno wyjście: jeśli jedni 
z nas muszą zostać zniszczeni, to upewnijmy się, że to my w 
końcu zostaniemy żywi. Nasze geny nie pozwalają na podjęcie 
innej decyzji. Ewolucja nigdy nie wykształci gatunku 
pozbawionego woli przeżycia. Można hodować osobniki skłonne 
poświęcić życie, ale cała rasa nigdy nie postanowi, by 
przestać istnieć. Dlatego, jeśli tylko nam się uda, wybijemy 
robali do ostatniego, a oni, jeśli tylko zdołają, wybiją 
nas. 
   - Jeśli chodzi o mnie - oświadczył Ender - to jestem 
zwolennikiem przetrwania. 
   - Wiem - stwierdził Graff. - Dlatego tutaj trafiłeś.
Rozdział 14 
Nauczyciel Endera

   - Nie śpieszył się pan, pułkowniku Graff. Podróż nie jest 
krótka, ale trzy miesiące wakacji to lekka przesada. 
   - Nie lubię dostarczać wybrakowanego towaru. 
   - Są ludzie, którzy po prostu nie mają poczucia czasu. Co 
tam zresztą, chodzi przecież tylko o losy świata. Proszę 
nie zwracać uwagi na to, co mówię. Ale musi pan zrozumieć 
naszą niecierpliwość. Siedzimy tu przy ansiblu, odbierając 
ciągłe raporty o postępie naszych okrętów. Każdego dnia 
wiemy, że wojna jest coraz bliżej. Jeśli można tu
mówić o dniach. A on jest jeszcze taki mały... 
   - Jest w nim wielkość. Wspaniałość ducha. 
   - Mam nadzieję, że także instynkt zabójcy. 
   - Tak. 
   - Zaplanowaliśmy dla niego trochę nietypowy tok 
szkolenia. Oczywiście, wszystkie tematy wymagają pańskiego 
zatwierdzenia. 
   - Przyjrzę się im. Nie będę udawał, że się na tym znam, 
admirale Chamrajnagar. Jestem tu tylko dlatego, że znam 
Endera. Nie musi się pan obawiać, że zechcę pozmieniać 
pańskie propozycje. Najwyżej tempo szkolenia. 
   - Jak wiele możemy mu powiedzieć?  
   - Nie warto marnować czasu na fizykę podróży 
międzygwiezdnych. 
   - Co z ansiblem?  
   - O tym już mu powiedziałem. I jeszcze to, że flotylle 
dotrą do celu w ciągu pięciu lat. 
   - Widzę, że niezbyt wiele zostało dla nas. 
   - Wyjaśnijcie mu działanie systemów uzbrojenia. Musi o 
nich wiedzieć, jeśli ma podejmować decyzje. 
   - Och, mimo wszystko na coś się przydamy. Jak to miło. 
Przeznaczyliśmy jeden z pięciu symulatorów wyłącznie do jego 
użytku. 
   - Co z innymi?  
   - Innymi symulatorami?  
   - Innymi dziećmi. 
   - Jest pan tutaj, żeby się zajmować Enderem Wigginem. 
   - Po prostu byłem ciekawy. Niech pan nie zapomina, że oni 
wszyscy byli kiedyś moimi uczniami. 
   - A teraz są moimi. Wprowadzamy ich w sekrety floty, 
pułkowniku, których pan jako żołnierz nie miał okazji 
poznać. 
   - W pana ustach brzmi to jak opis zakonu. 
   - I boga. I religii. Nawet ci z nas, którzy dowodzą za 
pośrednictwem ansibla, znają wspaniałość lotu wśród gwiazd. 
Widzę, że uważa pan to za mistycyzm. Zapewniam, że pański 
niesmak jest jedynie dowodem ignorancji. Już wkrótce Ender 
Wiggin będzie wiedział to co ja; wkrótce zatańczy między 
gwiazdami i wszystko, co jest w nim wielkiego, zostanie 
odkryte, odsłonięte, postawione wobec wszechświata. Ma pan 
duszę kamienia, pułkowniku, ale potrafię zaśpiewać 
kamieniowi tak, że zrozumie równie dobrze jak inny 
śpiewak. Może pan teraz pójść do swojej kwatery i się 
rozpakować. 
   - Nie mam żadnego bagażu oprócz ubrania, które noszę. 
   - Niczego pan nie posiada?  
   - Trzymają moją pensję na koncie bankowym, gdzieś na 
Ziemi. Nigdy nie potrzebowałem pieniędzy. Jedynie po to, by 
kupić cywilne ubranie na czas moich... wakacji. 
   - Nie jest pan materialistą. A mimo to jest pan 
nieprzyjemnie tęgi. Łakomy asceta? Cóż za sprzeczność. 
   - Kiedy odczuwam napięcie, jem. Kiedy pan odczuwa 
napięcie, wydala pan odpadki stałe. 
   - Podoba mi się pan, pułkowniku. Sądzę, że się dogadamy. 
   - Niespecjalnie mi na tym zależy, admirale. Przyleciałem 
tu dla Endera. A żaden z nas nie przybył tu dla pana. 

   Ender nienawidził Erosa od chwili, gdy wysiadł z promu. 
Czuł się fatalnie już na Ziemi, gdzie podłogi były płaskie. 
Eros okazał się zupełnie beznadziejny. Kształtem przypominał 
wrzeciono mające zaledwie sześć i pół kilometra w 
najwęższym punkcie. Powierzchnię zewnętrzną przeznaczono w 
całości dla absorpcji światła i jego przemiany w energię, 
więc ludzie żyli w komorach o gładkich ścianach, połączonych 
tunelami, we wszystkie strony przecinającymi wnętrze 
asteroidu. Zamknięta przestrzeń nie stanowiła dla Endera 
problemu. Męczyło go to, że podłogi tuneli wyraźnie opadały 
w dół. Od samego początku cierpiał na zawroty głowy, gdy 
chodził po korytarzach, zwłaszcza tych, które biegły wokół 
obwodu planetoidy. Grawitacja wynosiła tu tylko połowę 
ziemskiej normy, ale to niewiele pomagało; wrażenie, że za 
chwilę spadnie, było nie do odparcia. 
   Było też coś niepokojącego w samych proporcjach 
pomieszczeń: stropach kabin, zbyt niskich w stosunku do ich 
wymiarów, zbyt wąskich korytarzach. Nie żyło się tu 
wygodnie. 
   Najgorsze było jednak, że roiło się od ludzi. Ender 
prawie nie pamiętał ziemskich miast. Dlatego Szkołę Bojową, 
gdzie każdego znał z widzenia, uważał za odpowiednio 
zagęszczoną. Tu jednak, we wnętrzu skały, populacja 
wynosiła dziesięć tysięcy. Nie było tłoku, choć aparatura 
systemu podtrzymywania życia i inny sprzęt zajmowały sporo 
miejsca. Endera denerwowało, że przez cały czas otaczają go 
obcy. 
   Z nikim nie pozwolili mu się bliżej poznać. Często 
widywał innych studentów Szkoły Dowodzenia, ale ponieważ nie 
uczęszczał regularnie na zajęcia, pozostali dla niego tylko 
twarzami. Od czasu do czasu zjawiał się na takim czy innym 
wykładzie, zwykle jednak kształcił się indywidualnie pod 
opieką nauczycieli. Z rzadka tylko przebieg jakiegoś procesu 
wyjaśniał mu któryś ze studentów.  Jadał sam albo w 
towarzystwie Graffa. Ćwiczył w sali gimnastycznej, ale 
rzadko spotykał tam kogoś więcej niż jeden raz.  
   Stwierdził, że znowu chcą go odizolować, tym razem nie 
drogą budzenia nienawiści, a raczej przez pozbawienie go 
wszelkich szans na bliższe kontakty z innymi. Zresztą i tak 
nie mógłby się z nikim zaprzyjaźnić - prócz niego wszyscy 
uczniowie byli już w wieku dorastania. 
   W tej sytuacji Ender całkowicie poświęcił się studiom. 
Uczył się szybko i dobrze; astrogację i historię działań 
wojennych chłonął jak gąbka; abstrakcyjna matematyka była 
trudniejsza, lecz zawsze się przekonywał, gdy natrafiał na 
problem związany ze złożonymi wzorami czasu i przestrzeni, 
że bardziej może ufać swej intuicji niż obliczeniom. Często 
od razu widział rozwiązanie, którego zasadność potrafił 
udowodnić dopiero po długich minutach, czasem nawet 
godzinach, manipulacji liczbami. 
   Dla przyjemności miał symulator, najdoskonalszą grę 
wideo, jaką widział w życiu. Nauczyciele i studenci krok po 
kroku tłumaczyli mu, jak się nim posługiwać. Z początku, nie 
znając jeszcze straszliwej mocy gry, używał jej tylko na 
poziomie taktycznym, operując pojedynczym myśliwcem w 
powtarzanych bez końca manewrach pościgu i niszczenia wroga. 
Kontrolowany przez komputer wróg był potężny i chytry. Gdy 
tylko Ender wypróbował nową taktykę, już po kilku minutach 
komputer wykorzystywał ją przeciw niemu. 
   Gra toczyła się na holograficznym ekranie, gdzie jego 
myśliwiec reprezentowało maleńkie światełko. Przeciwnik był 
także światełkiem, innego koloru; tańczyli i wirowali 
wewnątrz sześcianu o boku długości mniej więcej dziesięciu 
metrów. Instrumenty pozwalały na wiele: mógł obracać ekran w 
każdym kierunku tak, by obserwować wszystko z różnych kątów; 
mógł też przesuwać środek, by walka rozgrywała się bliżej 
lub dalej. 
   W miarę jak coraz sprawniej potrafił kontrolować 
szybkość myśliwca, kierunek ruchu, orientację i systemy 
uzbrojenia, gra stawała się bardziej złożona. Zdarzały się 
dwa wrogie statki równocześnie; albo przeszkody, jakieś 
okruchy w przestrzeni; musiał się martwić o paliwo i 
ograniczenia działania broni; komputer wyznaczał mu 
konkretne obiekty, które miał zniszczyć lub zadania do 
wykonania. Musiał się naprawdę skoncentrować, jeśli chciał 
osiągnąć cel i wygrać. 
   Kiedy opanował grę z jednym myśliwcem, pozwolili mu 
przejść do następnego etapu, jakim była eskadra czterech 
jednostek. Wydawał rozkazy symulowanym pilotom i zamiast 
wykonywać instrukcje komputera, mógł sam określać taktykę. 
Sam decydował, który z celów jest najważniejszy i zgodnie z 
tą decyzją dowodził grupą. W każdej chwili mógł, na pewien 
czas, osobiście przejąć sterowanie którymś z myśliwców i 
początkowo często z tego korzystał. Wtedy jednak pozostałe 
trzy jednostki szybko ulegały zniszczeniu. Gra stawała się 
coraz trudniejsza i coraz więcej czasu zajmowało mu 
kierowanie eskadrą. Coraz częściej wygrywał. 
   Nim minął rok jego pobytu w Szkole, sprawnie używał 
symulatora na wszystkich piętnastu poziomach - od 
pilotowania samotnego myśliwca do kierowania flotą. Dawno 
już zrozumiał, że symulator był dla Szkoły Dowodzenia tym, 
czym Sala Bojowa w jego dawnej szkole. Wykłady przydawały 
się, ale wiedzę czerpał z gry. Różni ludzie wpadali od czasu 
do czasu, żeby popatrzeć, jak sobie radzi. Nigdy się do 
niego nie odzywali - jak zresztą prawie nikt, z wyjątkiem 
tych, którzy mieli mu coś wytłumaczyć. Widzowie stali w 
milczeniu oglądając jego manewry w jakiejś trudnej 
symulacji, po czym odchodzili, gdy tylko skończył. Co tu 
właściwie robią? Oceniają go?  Sprawdzają, czy można mu 
powierzyć flotę? Niech pamiętają, że wcale o to nie prosił. 
   Stwierdził, że to, czego nauczył się w Szkole Bojowej, 
daje się wykorzystać na symulatorze. Co kilka minut 
odruchowo zmieniał jego orientację, by nie przyzwyczajać się 
do sztywnego układu góra-dół. Bez przerwy oceniał swoją 
pozycję z punktu widzenia przeciwnika. Przyjemnie było 
sprawować pełną kontrolę nad przebiegiem bitwy, dostrzegać 
każdy jej element. 
   Jednocześnie irytowało go, że jego władza jest mocno 
ograniczona. Symulowane myśliwce były tak dobre, jak 
pozwalał komputer. Nie przejawiały inicjatywy. Nie 
dysponowały inteligencją. Zaczął tęsknić za swoimi dowódcami 
plutonów. Gdyby tu byli, przynajmniej niektóre eskadry 
działałyby samodzielnie, bez ciągłego nadzoru. 
   Pod koniec pierwszego roku wygrywał już wszystkie bitwy i 
grał tak jakby maszyna stała się częścią jego ciała. 
   - Czy to już wszystko, co może zrobić symulator? - spytał 
pewnego dnia, gdy jadł obiad w towarzystwie Graffa. 
   - Czy co już wszystko?  
   - To, jak teraz gra. Proste układy, a od pewnego czasu 
przestały się robić trudniejsze. 
   - Aha. 
   Graff przyjął to obojętnie. Ale Graff każdą rzecz 
przyjmował obojętnie. Następnego dnia wszystko się zmieniło. 
Graff odszedł, a na jego miejsce przydzielili Enderowi 
towarzysza. 
                              *
   Był w pokoju, gdy Ender przebudził się rankiem - stary 
człowiek, siedzący po turecku na podłodze. Ender spojrzał na 
niego z zaciekawieniem czekając, kiedy się odezwie. Nie
doczekał się. Ender wstał, umył się i ubrał. Postanowił mu nie 
przeszkadzać. Niech sobie milczy, jak długo zechce. Dawno 
już się przekonał, że kiedy dzieje się coś niezwykłego - 
coś, co zaplanował ktoś inny, nie on sam - więcej informacji 
uzyska czekając niż zadając pytania. Dorośli prawie zawsze 
pierwsi tracili cierpliwość. 
   Mężczyzna nie odezwał się nawet wtedy, gdy Ender był już 
gotowy i chciał wyjść. Drzwi się nie otworzyły. Ender 
odwrócił się i stanął twarzą w twarz z siedzącym na 
podłodze. Wyglądał na sześćdziesiąt lat i był z pewnością 
najstarszym człowiekiem, jakiego spotkał na Erosie. Miał 
jednodniowy zarost, kryjący jego twarz tylko odrobinę mniej 
niż krótko przycięte włosy czaszkę. Policzki były trochę 
zapadnięte, a sieć zmarszczek otaczała oczy. Spojrzał na 
Endera z wyrazem świadczącym wyłącznie o apatii. 
   Ender wrócił do drzwi i jeszcze raz spróbował je 
otworzyć. 
   - No, dobrze - powiedział rezygnując. - Czemu drzwi są 
zablokowane?  
   Mężczyzna nadal przyglądał mu się tępym wzrokiem. 
   Więc to gra, pomyślał chłopiec. Dobra. Jeśli chcą, żeby
poszedł na lekcje, otworzą drzwi. Nie otworzą, to znaczy, że 
nie chcą. Jemu nie zależy. 
   Nie lubił gier, w których zasady były zupełnie nieznane i 
nie wiedział, co jest ich celem. Dlatego nie będzie grał. 
Zdecydował też, że nie pozwoli się wyprowadzić z równowagi. 
Oparty o framugę zmusił się do ćwiczeń odprężających i 
wkrótce znów był spokojny. Starzec patrzył na niego 
obojętnie. 
   Zdawało się, że trwa to całe godziny - Ender się nie 
odzywał, a obcy sprawiał wrażenie niemego debila. Przez 
chwilę Ender zastanawiał się, czy jego gość jest zdrowy 
psychicznie, czy nie uciekł ze szpitala na Erosie, 
by w jego pokoju przeżywać jakąś szaleńczą fantazję. Ale im 
dłużej to trwało i nikt nie zaglądał do pokoju w 
poszukiwaniu zbiega, tym bardziej Ender nabierał pewności, że 
wszystko zostało zaplanowane, by go zirytować. Nie miał 
zamiaru się poddawać. Żeby wypełnić czymś czas, zaczął 
ćwiczyć. Niektóre elementy ćwiczeń były niewykonalne bez 
sprzętu gimnastycznego, ale przy innych, zwłaszcza tych, 
które zapamiętał z kursu samoobrony, żadne przyrządy nie 
były potrzebne. 
   Ćwicząc poruszał się po pokoju. Trenował wypady i 
kopnięcia. W pewnej chwili znalazł się tuż obok mężczyzny, 
zresztą nie po raz pierwszy. Teraz jednak wysunęła się 
szponiasta dłoń i chwyciła Endera za uniesioną lewą nogę. 
Chłopiec stracił równowagę i runął ciężko na podłogę. 
   Wściekły, zerwał się natychmiast. Starzec siedział 
spokojnie ze skrzyżowanymi nogami, oddychając równo - jakby 
w ogóle się nie poruszył. Ender stał gotów do walki, ale 
bezruch tamtego uniemożliwiał atak. Co miał zrobić, skopać 
mu łeb z karku? A potem tłumaczyć się Graffowi: ten stary 
mnie zaczepił, więc przecież musiałem oddać. 
   Wrócił do ćwiczeń. Obcy przyglądał się obojętnie. 
   Wreszcie, zmęczony i zły z powodu straconego dnia, Ender 
podszedł do łóżka, by wyjąć pulpit. Kiedy się schylił, 
poczuł, jak dłoń tamtego wbija mu się mocno między uda, a 
druga chwyta za włosy. Zaraz potem został odwrócony głową w 
dół. Twarz i ramiona przyciskało do podłogi kolano obcego, 
zaś ręka wyginała boleśnie kark i blokowała nogi. Nie mógł 
użyć rąk, nie mógł się wyprostować, by zyskać trochę swobody 
i uderzyć nogą. W ciągu niecałych dwóch sekund starzec 
całkowicie pokonał Endera Wiggina. 
   - No, dobrze - wysapał chłopiec. - Wygrał pan. 
   Kolano obcego przycisnęło go mocniej. 
   - Od kiedy to - spytał cichym, zgrzytliwym głosem - 
musisz informować przeciwnika, że wygrał?  
   Ender nie odpowiedział. 
   - Już raz cię zaskoczyłem, Enderze Wiggin. Dlaczego mnie 
nie zniszczyłeś zaraz potem? Dlatego, że nie wyglądałem 
groźnie?  Odwróciłeś się do mnie plecami. Głupie. Niczego 
nie potrafisz. Nigdy nie miałeś nauczyciela. 
   Ender był wściekły i nie starał się tego ukryć ani 
opanować. 
   - Miałem aż za wielu nauczycieli. Skąd mogłem wiedzieć, 
że okaże się pan... 
   - Wrogiem, Enderze Wiggin - szepnął starzec. - Jestem 
twoim wrogiem, pierwszym, jakiego spotkałeś, który jest 
sprytniejszy od ciebie. Nie ma nauczyciela, jest 
nieprzyjaciel. Tylko nieprzyjaciel może ci pokazać, jak 
zwyciężać i niszczyć. Odkryć twoje słabe punkty. Powiedzieć, 
gdzie jesteś silny. Ta gra ma tylko dwie reguły: to, co 
możesz mu zrobić i to, przed czym potrafisz go powstrzymać, 
by nie zrobił tobie. Od tej chwili jestem twoim wrogiem. Od 
tej chwili jestem twoim nauczycielem. 
   Puścił nogi Endera. Wciąż jeszcze przyciskał mu twarz do 
podłogi, więc chłopiec nie mógł zamortyzować uderzenia i ze 
stukiem trafił stopami w ziemię. Poczuł mdlące ukłucie bólu. 
Wtedy obcy odstąpił i pozwolił mu wstać. 
   Ender jęknął cicho i z wysiłkiem podciągnął nogi. Klęczał 
przez chwilę nieruchomo, z wolna dochodząc do siebie. Potem 
jego prawa ręka wystrzeliła w bok, w stronę wroga. Mężczyzna 
odskoczył szybko. Dłoń Endera chwyciła powietrze, a jego 
nauczyciel wyprowadził kopnięcie w podbródek. 
   Ale podbródka Endera już tam nie było. Chłopiec 
wyprostował się padając na plecy, przekręcił i zanim jego 
nauczyciel zdążył postawić nogę po kopnięciu, stopy Endera z 
całą siłą uderzyły go w drugą. Starzec zwalił się 
bezwładnie, ale wystarczająco blisko, by wyprowadzić cios, 
który trafił Endera w twarz. Jego ręce i nogi nie 
pozostawały w jednym miejscu tak długo, by można było je 
chwycić, a tymczasem grad uderzeń spadał na ramiona i plecy 
chłopca. Był mniejszy, nie potrafił się przebić przez 
barierę rąk tamtego. Wreszcie udało mu się wydostać i 
odczołgać do drzwi. 
   Starzec siedział jak poprzednio, lecz teraz na jego 
twarzy nie było nawet śladu apatii. Uśmiechał się. 
   - Już lepiej, chłopcze. Ale za wolno. Musisz operować 
flotą lepiej niż własnym ciałem, inaczej nikt nie będzie 
bezpieczny pod twoją komendą. Zrozumiałeś lekcję?  
   Ender powoli kiwnął głową. Bolało go całe ciało. 
   - To dobrze - rzekł obcy. - W takim razie nie będziemy 
już musieli staczać takich bitew. Cała reszta odbędzie się 
na symulatorze. Teraz ja będę go programował, nie komputer; 
ja zaplanuję strategię twoich przeciwników. Nauczysz się 
reagować szybko i odkrywać, jakie sztuczki dla ciebie 
przygotowali. Zapamiętaj, chłopcze. Od tej chwili 
nieprzyjaciel jest mądrzejszy od ciebie. Jest silniejszy od 
ciebie. Od tej chwili zawsze będziesz bliski klęski. 
   Twarz mężczyzny przybrała wyraz powagi. 
   - Będziesz bliski klęski, Ender, ale wygrasz. Dowiesz 
się, jak zwyciężać nieprzyjaciela. On sam ci to pokaże. 
   Nauczyciel wstał. 
   - W tej szkole panuje tradycja, że starszy student 
wybiera sobie młodszego, stają się towarzyszami i starszy 
przekazuje młodszemu wszystko, co sam umie. Zawsze ze sobą 
walczą, zawsze współzawodniczą, zawsze są razem. Ja wybrałem 
ciebie. 
   - Jest pan za stary na studenta - stwierdził Ender, gdy 
tamten szedł już do drzwi. 
   - Nigdy się nie jest za starym, by studiować wrogów. Ja 
uczyłem się od robali. Ty nauczysz się ode mnie. 
   Mężczyzna przyłożył dłoń do zamka. Gdy drzwi otwierały 
się, Ender wyskoczył w powietrze i obiema stopami kopnął go 
w kark. Trafił tak mocno, że mógł się odbić i wylądować bez 
upadku, a obcy krzyknął i osunął się na ziemię. 
   Wstawał powoli, kurczowo trzymając się uchwytu drzwi. 
Twarz miał wykrzywioną bólem i wydawał się całkowicie 
niezdolny do działania, lecz Ender mu nie ufał. Jednak mimo 
czujności szybkość tamtego zaskoczyła go zupełnie. W jednej 
chwili znalazł się na podłodze pod przeciwległą ścianą. Krew 
płynęła mu z nosa i warg w miejscach, gdzie uderzył o ramę 
łóżka. Obejrzał się z trudem. Mężczyzna stał w drzwiach, 
krzywił się i rozcierał tył głowy. Uśmiechnął się. 
   Ender odpowiedział uśmiechem. 
   - Nauczycielu - powiedział. - Czy masz jakieś imię?  
   - Mazer Rackham - odparł starzec. I wyszedł. 
                              *
   Od tamtego dnia Ender albo przebywał z Mazerem Rackhamem, 
albo był sam. Mazer rzadko się odzywał, ale był przy nim 
zawsze: na posiłkach, na lekcjach, w symulatorze, nocą w 
jego pokoju. Czasami znikał, ale kiedy był nieobecny, drzwi 
nie dawały się otworzyć i nikt nie przychodził, dopóki Mazer 
nie powrócił. Przez tydzień Ender nazywał go nawet Dozorcą 
Rackhamem. Mazer reagował na to imię tak jak na swoje 
własne i najwyraźniej się nim nie przejął. Ender szybko 
zrezygnował. 
   Zyskał za to pewne przywileje. Mazer pokazywał mu 
sfilmowane dawne bitwy z Pierwszej Inwazji i katastrofalne 
porażki MF z Drugiej. Wreszcie mógł oglądać pełne, ciągłe 
zapisy, a nie posklejane razem kawałki ocenzurowanych, 
publicznych wideo. Ponieważ w czasie najważniejszych walk 
pracowała cała masa kamer, mogli studiować taktykę i 
strategię robali z najrozmaitszych punktów widzenia. Po raz 
pierwszy w życiu Ender miał nauczyciela, który wskazywał mu 
rzeczy, jakich sam nie zauważył. Po raz pierwszy napotkał 
umysł, który mógł podziwiać. 
   - Jak to się dzieje, że jeszcze żyjesz? - spytał kiedyś 
Ender. - Wygrałeś swoją bitwę siedemdziesiąt lat temu, a nie 
sądzę, żebyś miał teraz więcej niż sześćdziesiąt. 
   - To cuda względności - wyjaśnił Mazer. - Trzymali mnie 
tutaj przez dwadzieścia lat po walce, chociaż ich błagałem, 
żeby dali mi jeden z tych statków, które wysłali przeciwko 
planecie robali i ich koloniom. Potem... zaczęli rozumieć
zachowanie żołnierzy w stresie podczas bitwy. 
   - Jakie zachowanie?  
   - Za mało znasz psychologię, żeby zrozumieć. W każdym 
razie dotarło do nich, że chociaż nigdy nie będę już
w stanie dowodzić flotą, to nadal jestem jedynym 
człowiekiem, który potrafi przekazać to, co zrozumiał o 
robalach. Byłem - pojęli w końcu - jedyną osobą, która 
pobiła robali raczej dzięki inteligencji niż szczęściu. 
Potrzebowali mnie tutaj, żebym... żebym uczył tego, kto 
poprowadzi flotę. 
   - Więc wsadzili cię w kosmolot, rozpędzili do prędkości 
relatywistycznej i... 
   - I potem zrobiłem zwrot i wróciłem do domu. To była 
nudna podróż, Ender. Pięćdziesiąt lat w przestrzeni. 
Formalnie minęło dla mnie zaledwie osiem, ale miałem 
wrażenie, że to raczej pięćset. Po to, żebym mógł nauczyć 
następnego dowódcę wszystkiego, co potrafię. 
   - Więc to ja mam być tym dowódcą?  
   - Powiedzmy, że w danej chwili masz największe szanse. 
   - Czy inni też się przygotowują?  
   - Nie. 
   - Więc raczej nie ma wyboru, prawda?  
   Mazer wzruszył ramionami. 
   - Chyba, że ty. Przecież jeszcze żyjesz. Dlaczego nie?  
   Mazer pokręcił głową. 
   - Dlaczego? Przecież już raz wygrałeś. 
   - Nie mogę być komendantem z ważnych i aż nadto 
wystarczających powodów. 
   - Pokaż, jak pobiłeś robali, Mazer. 
   Twarz Mazera przybrała nieodgadniony wyraz. 
   - Wszystkie inne bitwy oglądaliśmy już co najmniej siedem 
razy. Wydaje mi się, że wymyśliłem, jak zwyciężyć robali 
takich, jakimi byli wtedy. Ale wciąż nie wiem, jak naprawdę 
ich pokonałeś. 
   - To wideo, Ender, jest otoczone ścisłą tajemnicą. 
   - Wiem. Udało mi się je odtworzyć, częściowo. Ty, z małą 
grupą rezerwową i ich armada, te ogromne, pękate statki 
wyrzucające roje myśliwców. Atakujesz jeden z tych statków, 
strzelasz, wybuch. W tym miejscu zawsze przerywają zapis. 
Potem są już tylko żołnierze, wchodzą na wrogie okręty i 
znajdują martwych robali. 
   - To tyle, jeśli chodzi o ścisłe tajemnice - uśmiechnął 
się Mazer. - Dobrze, obejrzymy sobie to wideo. 
   Byli sami w sali filmowej. Ender przyłożył dłoń do zamka 
i zablokował drzwi. 
   - Oglądajmy. 
   Wideo pokazało dokładnie to, co poskładał sobie Ender. 
Samobójczy atak Mazera na serce nieprzyjacielskiej formacji, 
pojedyncza eksplozja, a potem... 
   Nic. Statek Mazera leciał dalej, uniknął fali wybuchu i 
wykreślił złożoną krzywą między okrętami robali. Nie 
strzelali do niego. Nie zmieniali kursów. Dwie jednostki 
zderzyły się i eksplodowały - niepotrzebna kolizja, której 
każdy pilot mógł z łatwością uniknąć. Żaden z nich nawet nie 
próbował. 
   Mazer przyspieszył przesuw taśmy, przewinął do przodu. 
   - Czekaliśmy trzy godziny - powiedział. - Nikt nie mógł 
uwierzyć. 
   Na ekranie statki MF zbliżyły się do kosmolotów robali. 
Marines zaczęli wycinać przejścia i dokonywać abordażu. 
Robale leżeli martwi na stanowiskach. 
   - Przekonałeś się - stwierdził Mazer. - Widziałeś już 
wszystko, co było do zobaczenia. 
   - Jak to się stało?  
   - Tego nikt nie wie. Mam swoją prywatną teorię. Ale 
mnóstwo naukowców uważa, że nie posiadam dostatecznych 
kwalifikacji, żeby przedstawiać swoje teorie. 
   - Przecież to ty wygrałeś bitwę. 
   - Też mi się wydawało, że to mnie do czegoś upoważnia, 
ale wiesz, jak to jest. Ksenobiolodzy i ksenopsycholodzy nie 
potrafią sobie nawet wyobrazić, że zwykły pilot może 
wiedzieć coś lepiej od nich. Chyba wszyscy mnie nienawidzą, 
ponieważ kiedy zobaczyli te filmy, musieli dożyć końca 
swoich dni tutaj, na Erosie. Wiesz, bezpieczeństwo. Nie byli 
zbyt szczęśliwi. 
   - Powiedz. 
   - Robale nie rozmawiają. One myślą do siebie. To proces 
natychmiastowy, tak jak efekt filotyczny. Jak ansibl. 
Większość ludzi sądzi jednak, że oznacza to kontakt 
kontrolowany, jak język: ja myślę coś do ciebie, a ty mi 
odpowiadasz. Nigdy w to nie wierzyłem. Zbyt szybko wspólnie 
reagują. Widziałeś filmy. Oni nie rozmawiają, nie decydują o 
wyborze sposobu działania. Statki zachowują się jakby były 
częściami jednego organizmu. Reagują tak, jak reaguje twoje 
ciało podczas walki - poszczególne kończyny bezmyślnie i 
automatycznie robią to, co robić powinny. Robale nie 
prowadzą myślowych rozmów jak ludzie, z których każdy ma 
inny proces myślowy. Wszystkie ich myśli istnieją razem, 
równocześnie. 
   - Jedna osobowość, a każdy robal jest jak stopa albo 
dłoń?  
   - Dokładnie. Nie ja pierwszy zasugerowałem coś takiego, 
ale ja pierwszy w to uwierzyłem. Jest jeszcze coś. Pomysł 
tak dziecinnie głupi, że ksenobiolodzy wyśmiali mnie, kiedy 
to powiedziałem po bitwie. Robale są owadami. Jak mrówki i 
pszczoły. Jest królowa i robotnice. Może były nimi sto 
milionów lat temu, ale właśnie z takiego wzorca zaczynały. Z 
całą pewnością żaden z robali, jakich oglądaliśmy, nie mógł 
wytwarzać nowych, małych robali. Więc kiedy już wykształciły 
sobie zdolność wspólnego myślenia, to czy nie zachowałyby 
królowej? Czy nadal nie pozostałaby ona ośrodkiem grupy? Po 
co mieliby to zmieniać?  
   - Więc to królowa steruje całą grupą. 
   - Miałem na to dowody. Chociaż nie takie, które ktoś z 
nich mógłby zauważyć. Pojawiły się zresztą dopiero po 
Pierwszej Inwazji, bo ona była czysto badawcza. Ale Druga 
była kolonizacyjna. Chcieli założyć nowy kopiec albo coś 
takiego. 
   - Dlatego przywieźli królową. 
   - Spójrz. To wideo z Drugiej Inwazji, kiedy rozwalali 
naszą flotę w tarczy kometarnej - zaczął wywoływać i 
wyświetlać formacje robali. - Pokaż mi statek królowej. 
   To był subtelny problem. Statki robali poruszały się bez 
przerwy, wszystkie równocześnie. Nie istniał żaden wyraźnie 
widoczny okręt flagowy, żaden oczywisty ośrodek. Ale 
stopniowo, gdy Mazer raz za razem wyświetlał filmy, Ender 
zaczął dostrzegać, że wszelkie ruchy ogniskują się i 
promieniują z centralnego punktu. Ten punkt przemieszczał 
się, było jednak widoczne, gdy przyglądał się dostatecznie 
długo, że oczy floty, jaźń floty, perspektywa, z której 
podejmowane są decyzje, znajduje się na pewnym konkretnym 
statku. Wskazał go. 
   - Ty to widzisz. Ja też to widzę. To już dwóch spośród 
tych wszystkich, którzy oglądali film. Ale to prawda. 
   - Ten statek porusza się tak samo jak wszystkie inne. 
   - Wiedzieli, że to ich najsłabszy punkt. 
   - Jednak odgadłeś. Tam była królowa. Ale można by się 
spodziewać, że kiedy ją zaatakujesz, natychmiast 
skoncentrują na tobie całą siłę ognia. Momentalnie powinni 
cię zestrzelić. 
   - Wiem. Sam tego nie rozumiem. Wiesz, oni próbowali mnie 
zatrzymać. Strzelali do mnie. Ale wyglądało to tak, jakby 
nie mogli uwierzyć - do chwili, gdy było już za późno - że 
naprawdę zamierzam zabić królową. Może w ich świecie królowe 
nigdy nie giną, najwyżej trafiają do niewoli, jak w 
szachach, gdy dochodzi do mata. Zrobiłem coś, do czego - 
jak sądzili - przeciwnik nie był zdolny. 
   - A kiedy ona zginęła, oni zginęli także. 
   - Nie, po prostu zgłupieli. Na pierwszych statkach, na 
które weszliśmy, robale jeszcze żyły. Biologicznie. Ale nie 
ruszały się, nie reagowały na nic, nawet wtedy, gdy nasi 
naukowcy przeprowadzili wiwisekcję, żeby dowiedzieć się o 
nich czegoś więcej. A po pewnym czasie wszyscy umarli. Z 
braku chęci życia. Kiedy odchodzi królowa, w tych ich małych 
ciałach nie zostaje nic. 
   - Dlaczego nie chcą ci uwierzyć?  
   - Ponieważ nie znaleźliśmy królowej. 
   - Rozleciała się na kawałki. 
   - Jak to na wojnie. Przetrwanie jest ważniejsze niż 
biologia. Ale są tacy, którzy zaczynają już myśleć podobnie. 
Kiedy się żyje w tym miejscu, dowody rzucają ci się w oczy. 
   - Jakie dowody mogą istnieć na Erosie?  
   - Rozejrzyj się, Ender. To nie ludzie wyryli te 
korytarze. Na przykład, wolimy sufity trochę wyżej. Tutaj 
znajdowała się wysunięta placówka robali w czasie Pierwszej 
Inwazji. Wykopali to wszystko, zanim jeszcze się 
dowiedzieliśmy, że istnieją. Mieszkamy w kopcu robali. Ale 
zapłaciliśmy już czynsz. Ponad tysiąc marines zginęło przy 
oczyszczaniu tego labiryntu, pokój za pokojem. Robale 
broniły każdego metra korytarzy. 
   Ender zrozumiał, czemu zawsze coś go niepokoiło w 
rozkładzie pomieszczeń. 
   - Wiedziałem, że to nie jest miejsce dla ludzi. 
   - Znaleźliśmy tu prawdziwy skarbiec. Gdyby się 
spodziewali, że wygramy pierwszą wojnę, pewnie nigdy by nie 
budowali czegoś takiego. Nauczyliśmy się kontrolować 
grawitację, ponieważ tutaj działa wzmocnione ciążenie. 
Nauczyliśmy się skutecznie wykorzystywać energię gwiezdną, 
ponieważ oni wyciemnili to miejsce. Właściwie dzięki temu 
ich odkryliśmy: w przeciągu trzech dni Eros stopniowo znikł 
z teleskopów. Wysłaliśmy statek, żeby sprawdzić, co się 
dzieje. Sprawdzili. Nadawali na wizji, jak robale wchodzą 
na pokład i wyrzynają załogę. Transmisja trwała przez cały 
czas badania statku. Przerwali ją dopiero, kiedy rozłożyli 
go na kawałki. Nie przewidzieli tego - nigdy nie musieli 
przesyłać informacji poprzez maszyny. Nie pomyśleli, że 
kiedy załoga jest martwa, ktoś może ich obserwować. 
   - A dlaczego ich pozabijali?  
   - A dlaczego nie? Dla nich utrata paru członków załogi to 
jak dla ciebie strata obciętego paznokcia. Nie ma się czym 
przejmować. Uważali to pewnie za rutynowe odcięcie linii 
komunikacyjnych drogą wyłączenia robotnic kierujących 
statkiem. Nie sądzili, że mordują żyjące, świadome istoty, z 
których każda miała niezależną genetyczną przyszłość. 
Zabójstwo to dla nich drobiazg. Jedynie zabójstwo królowej 
jest morderstwem, ponieważ zamyka ścieżkę genetyczną. 
   - Więc tak naprawdę nie wiedzieli, co robią. 
   - Nie próbuj ich usprawiedliwiać, Ender. Nie wiedzieli, 
że zabijają ludzkie istoty, ale nie zmienia to faktu, że 
zabijali. Mamy prawo się bronić najlepiej, jak potrafimy, a 
najskuteczniejszym sposobem, jaki znamy, jest likwidacja 
robali, zanim oni nas zlikwidują. Spójrz na to w ten sposób: 
w czasie obu wojen z robalami oni zabili tysiące, wiele 
tysięcy inteligentnych, świadomych istot. I w czasie obu 
wojen my zabiliśmy tylko jedną. 
   - Mazer, czy przegralibyśmy tę wojnę, gdybyś nie zabił 
królowej?  
   - Moim zdaniem szanse były jak trzy do dwóch przeciw nam. 
Dalej uważam, że potrafilibyśmy solidnie przetrzebić ich 
flotę, zanim by nas wytłukli. Mieli fenomenalny czas reakcji 
i potworną siłę ognia, ale my też trzymaliśmy w ręku parę 
atutów. Każdy z naszych statków niósł myślące na własny 
rachunek, inteligentne istoty ludzkie. Każdy z nas mógł 
wpaść na jakieś genialne rozwiązanie problemu. Oni są zdolni 
tylko do jednego genialnego pomysłu na raz. Myślą szybko, 
ale ogólnie nie są tacy sprytni. Nawet gdy wyjątkowo tępi i 
głupi dowódcy przegrywali kluczowe bitwy Drugiej Inwazji, 
ich podkomendni potrafili poważnie zaszkodzić flocie robali. 
   - Co się stanie, gdy dotrą do nich nasze okręty? Znowu 
wystarczy zniszczyć królową?  
   - Robale nie dzięki głupocie opanowały technikę lotów 
międzygwiezdnych. Tamta strategia była dobra tylko raz. 
Podejrzewam, że już nigdy nawet nie zbliżymy się do 
królowej, chyba że dokonamy lądowania na ich rodzinnej 
planecie. W końcu ona wcale nie musi im towarzyszyć, żeby 
kierować walką. Jej obecność jest niezbędna jedynie przy 
produkcji małych robali. Druga Inwazja była wyprawą 
kolonizacyjną - królowa leciała, by zaludnić Ziemię. Ale tym 
razem... nie, to się nie uda. Będziemy musieli rozbijać ich 
kolejne flotylle. A ponieważ dysponują wsparciem surowcowym 
dziesięciu gwiezdnych systemów, oceniam, że w każdym starciu 
będą mieli sporą przewagą liczebną. 
   Ender pomyślał o swojej bitwie przeciwko dwóm armiom. A 
on myślał, że to nieuczciwe. Kiedy się zacznie prawdziwa 
wojna, będzie to miał za każdym razem. I nie będzie bramy, 
którą mógłby otworzyć. 
   - Tylko dwie rzeczy przemawiają na naszą korzyść, Ender. 
Nie musimy szczególnie dokładnie celować. Nasza broń ma 
spory rozrzut. 
   - To znaczy, że nie używamy pocisków nuklearnych z 
Pierwszej i Drugiej Inwazji?  
   - Doktor System jest o wiele potężniejszy. Broń jądrowa 
była tak słaba, że kiedyś używano jej na Ziemi. Mały Doktor 
nigdy nie mógłby być wykorzystany na planecie. Mimo wszystko 
szkoda, że nie miałem czegoś takiego podczas Drugiej 
Inwazji. 
   - Jak on działa?  
   - Nie wiem dokładnie. Nie potrafiłbym go zbudować. W 
punkcie zogniskowania dwóch promieni powstaje pole, w którym 
rozpadają się molekuły. Wypadają wspólne elektrony. 
Orientujesz się w fizyce na tym poziomie?  
   - Uczyli nas przede wszystkim astrofizyki, ale rozumiem, 
na czym to polega. 
   - Pole rozszerza się kuliście, ale słabnie przy wzroście 
odległości. Chyba że natrafi na dużą liczbę molekuł. Wtedy 
jest wzmacniane i wszystko zaczyna się od początku. Im 
większy statek, tym silniejsze nowe pole. 
   - Czyli za każdym razem, kiedy pole trafi na statek, 
wysyła nową sferę... 
   - A jeśli statki są zbyt blisko siebie, może wzbudzić 
reakcję łańcuchową, która zniszczy je wszystkie. I tam, 
gdzie była flota, masz tylko bryłę pyłu z dużą zawartością 
żelaza. Żadnego promieniowania, żadnych odpadków. Sam pył. 
Może w pierwszej bitwie uda się przyłapać ich razem, ale oni 
szybko się uczą. Będą zachowywać dystans między sobą. 
   - Rozumiem, że dr System nie jest pociskiem. Nie da się 
strzelać zza węgła. 
   - Zgadza się. Zresztą pociski nie na wiele by się teraz 
przydały. Sporo się nauczyliśmy od robali podczas Pierwszej 
Inwazji, ale oni także - na przykład jak generować Osłonę 
Ekstatyczną. 
   - A Mały Doktor przebija tę osłonę?  
   - Jakby nie istniała. Nie możesz  zajrzeć do środka, żeby 
wymierzyć i zogniskować promienie, ale ponieważ generator 
osłony zawsze znajduje się w samym centrum, nie powinno to 
sprawiać trudności. 
   - Dlaczego nie byłem szkolony w używaniu tego systemu?  
   - Byłeś, przez cały czas. Po prostu komputer się tym 
zajmował. Twoje zadanie polega na uzyskaniu pozycji dającej 
przewagę strategiczną i na wyborze celu. Komputery pokładowe 
wymierzą Doktora o wiele precyzyjniej niż ty. 
   - Skąd taka nazwa: Doktor System?  
   - Kiedy powstawał, nazwano go Systemem Destrukcji 
Molekularnej. Dr M. System. 
   Ender nadal nie rozumiał. 
   - Dr M. Ten skrót oznacza także doktora medycyny. Dr M. 
System, czyli dr System. Taki żart. 
   Ender nie widział w tym nic zabawnego. 
                              *
   Zmienili symulator. Nadal mógł kontrolować perspektywę i 
dokładność wyświetlania szczegółów, ale zniknęły instrumenty 
sterujące statkiem. Ich miejsce zajęła tablica z nowymi 
dźwigniami i mały zestaw słuchawek z dołączonym mikrofonem.
   Czekający na niego technik szybko pokazał, w jaki sposób 
ich używać.
   - Ale jak mam kierować statkami? - zdziwił się Ender.
   Mazer wyjaśnił. Więcej nie miał się tym zajmować.
   - Przechodzisz do następnego etapu szkolenia. Zdobyłeś 
doświadczenie na wszystkich poziomach strategii i czas już, 
byś się nauczył prowadzić flotę. Będziesz pracował z 
dowódcami eskadr, tak jak kiedyś, w Szkole Bojowej, z 
dowódcami plutonów. Przydzielono ci na przeszkolenie 
trzydziestu takich dowódców. Musisz ich nauczyć skutecznej 
taktyki, musisz poznać ich mocne i słabe punkty. Stworzyć 
zespół. 
   - Kiedy ich zobaczę? 
   - Są już na miejscach, w swoich własnych symulatorach. 
Będziesz się z nimi porozumiewał przez słuchawki. Te nowe 
dźwignie na tablicy kontrolnej pozwolą ci obserwować starcia 
z perspektywy każdego z dowódców eskadr. W ten sposób 
sytuacja będzie bardziej zbliżona do prawdziwej walki, bo 
wtedy na ekranach masz tylko to, co widzą twoje okręty. 
   - Jak mam pracować z ludźmi, których tu nie ma?
   - A po co masz ich oglądać? 
   - Żeby wiedzieć, kim są, jak myślą... 
   - Dowiesz się ze sposobu, w jaki działają na 
symulatorach. Zresztą uważam, że nie powinieneś sobie tym
zawracać głowy. Oni już czekają. Włóż słuchawki, to ich 
usłyszysz. 
   Ender nasunął słuchawki. 
   - Salaam - szepnął mu ktoś do ucha. 
   - Alai - powiedział Ender. 
   - I ja, karzełek. 
   - Groszek. 
   I Petra, i Dink; Zwariowany Tom, Shen, Kant Zupa, Fly 
Molo, wszyscy najlepsi, obok których lub przeciw którym 
walczył, wszyscy, którym ufał w Szkole Bojowej. 
   - Nie wiedziałem, że tu jesteście. Nie wiedziałem, że was 
tu przenoszą. 
   - Już od trzech miesięcy mordują nas na symulatorze - 
oznajmił Dink. 
   - Przekonasz się, że jestem tu najlepszym taktykiem - 
wtrąciła Petra. - Dink się stara, ale myśli jeszcze jak 
dziecko. 
   I tak zaczęli pracować wspólnie. Dowódcy eskadr wydawali 
rozkazy poszczególnym pilotom, zaś Ender dowódcom eskadr. 
Poznali wiele sposobów wspólnego działania, ponieważ 
symulator stawiał ich w najrozmaitszych sytuacjach. Czasami 
dostawali do dyspozycji większą flotyllę i Ender dzielił ich 
na trzy lub cztery plutony, złożone z trzech lub czterech 
eskadr. Innym razem mieli tylko pojedynczy okręt z 
dwunastoma myśliwcami; wtedy Ender wybierał trzech dowódców 
eskadr, przyznając każdemu prowadzenie czterech z nich. 
   Wszystko to było zabawą, czystą frajdą. 
Komputerowy nieprzyjaciel nie olśniewał inteligencją i 
zawsze wygrywali, mimo błędów i nieporozumień. Za to, po 
trzech tygodniach wspólnych gier, Ender poznał wszystkich 
doskonale: Dink sprawnie wykonywał polecenia, lecz nie
sprawdzał się, kiedy trzeba było improwizować; Groszek nie 
umiał kierować dużymi formacjami okrętów, ale potrafił z 
precyzją skalpela użyć niewielkiej grupki, cudownie reagując 
na wszystko, co komputer dla niego przygotował; Alai był 
strategiem niewiele gorszym od samego Endera i można mu było 
powierzyć połowę floty, udzielając jedynie ogólnych 
instrukcji.  
   Im lepiej ich znał, tym szybciej mógł ich wprowadzić do 
akcji, sprawniej wykorzystać. Symulator wyświetlał na 
ekranie sytuację i wtedy Ender po raz pierwszy dowiadywał 
się, jakimi siłami dysponuje i jakie pozycje zajmuje flota 
przeciwnika. Potrzebował kilku minut, by przywołać 
potrzebnych dowódców eskadr, przydzielić im określone okręty 
lub ich grupy i wyznaczyć zadania. Potem, w miarę rozwoju 
bitwy, przeskakiwał z jednego punktu widzenia do drugiego, 
robił pewne sugestie i z rzadka, gdy zachodziła potrzeba, 
wydawał rozkazy. Ponieważ oni widzieli wszystko  jedynie z 
własnej perspektywy, jego polecenia wydawały się im czasem 
bezsensowne; nauczyli się jednak mu ufać. Jeśli kazał się 
cofnąć, cofali się wiedząc, że albo zajmują odsłoniętą 
pozycję, albo ich manewr osłabi pozycję nieprzyjaciela.  
Wiedzieli także, że nie wydając rozkazów, Ender zdaje się w 
pełni na ich osąd. Gdyby ich styl prowadzenia walki nie 
pasował do sytuacji, na pewno nie zostaliby wybrani do tej 
bitwy.  
   Zaufanie było całkowite, a flota działała szybko i 
elastycznie. Po trzech tygodniach Mazer wyświetlił Enderowi 
zapis ich ostatniej bitwy, obserwowanej z punktu widzenia 
przeciwnika. 
   - Tak właśnie widzieli wasz atak. Co ci to przypomina? 
Choćby szybkością reakcji? 
   - Wyglądamy jak flota robali. 
   - Dorównujecie im, Ender. Jesteście równie sprawni jak 
oni. A teraz popatrz na to. 
   Ender przyglądał się, jak wszystkie jego eskadry działają 
równocześnie, reagując na poszczególne sytuacje, w jakich 
przyszło im walczyć, wszystkie posłuszne poleceniom 
Endera, ale śmiałe, improwizujące, pozorujące ataki i 
nacierające z niezależnością, jakiej nie wykazało żadne 
zgrupowanie okrętów robali. 
   - Umysł kopca robali jest dobry, ale potrafi się skupić 
tylko na kilku rzeczach równocześnie. Twoje eskadry mogą 
skoncentrować całą błyskotliwą inteligencję na konkretnym 
zadaniu, a te zadania także wyznacza całkiem niezły rozum.  
Teraz wiesz, że w pewnych dziedzinach macie przewagę.  
Dysponujecie lepszym, choć mającym swe ograniczenia 
uzbrojeniem, porównywalną szybkością i wyższą inteligencją. 
To są silne punkty. Wasza słabość to fakt, że zawsze, ale to 
zawsze wróg będzie miał przewagę liczebną, a po każdym 
starciu dowie się więcej o tobie i o tym, jak z tobą 
walczyć. I natychmiast wykorzysta tę wiedzę.  
   Ender czekał na wnioski. 
   - Zatem, Ender, zaczynamy  kolejny etap twojej edukacji.
Zaprogramowaliśmy komputer, by symulował sytuacje, których 
można się spodziewać w spotkaniach z wrogiem. Użyliśmy 
wzorców manewrów obserwowanych podczas Drugiej Inwazji. 
Ale nie będziemy ich bezmyślnie powtarzać. To ja mam 
kontrolować symulacje przeciwnika. Z początku układy będą 
proste i spodziewam się, że zwyciężysz bez trudu.
Wyciągaj wnioski, ponieważ ja zawsze będę o jeden 
krok przed tobą, programując trudniejsze i bardziej złożone 
sytuacje tak, by kolejna bitwa była cięższa, żebyś musiał 
wykorzystać wszystkie swoje zdolności. 
   - A potem? 
   - Czas ucieka, Ender. Musisz się uczyć tak szybko, jak 
tylko zdołasz. Wyruszyłem w kosmos, żeby żyć jeszcze, gdy 
się zjawisz. Kiedy wróciłem, moja żona i dzieci już nie żyły,
a wnuki były moimi równolatkami. Nie miałem im nic do 
powiedzenia. Zostałem odcięty od wszystkich, których 
kochałem. Żyłem w tej obcej katakumbie i nie mogłem robić 
nic, co miałoby znaczenie. Uczyłem jednego studenta po 
drugim; każdy z nich budził tak wiele nadziei i każdy w 
końcu okazywał się słabeuszem, porażką. Uczę i uczę, i nikt 
nic nie pojmuje. Ty także wiele obiecujesz, jak tylu moich 
studentów, ale i w tobie mogą tkwić zalążki klęski. Moim 
obowiązkiem jest odszukać je i jeśli mi się uda, zniszczyć 
cię. Wierz mi Ender, jeśli ktoś może cię pokonać, to ja.
   - Więc nie jestem pierwszy?
   - Nie, oczywiście, że nie. Za to jesteś ostatni. Jeśli ty 
się nie nauczysz, nie wystarczy czasu, by znaleźć jeszcze 
kogoś. Dlatego liczę na ciebie, ponieważ jesteś jedynym, na 
którego można jeszcze liczyć. 
   - A inni? Moi dowódcy eskadr? 
   - Który z nich mógłby cię zastąpić? 
   - Alai. 
   - Bądź uczciwy.
   Na to Ender nie znalazł odpowiedzi. 
   - Nie jestem szczęśliwym człowiekiem, Ender. Ludzkość nie 
wymaga, byśmy byli szczęśliwi. Wymaga tylko geniuszu. 
Najpierw przetrwanie, potem, jeśli się uda, szczęście. 
Dlatego, Ender, mam nadzieję, że w czasie szkolenia nie 
będziesz mnie zanudzał skargami, że ci ciężko. Szukaj 
rozrywek podczas przerw w pracy, ale praca jest 
najważniejsza, nauka jest najważniejsza, a zwycięstwo jest 
wszystkim, gdyż bez niego nie pozostanie nam nic. Jeśli
potrafisz mi oddać zmarłą żonę, Ender, to masz prawo
się skarżyć.
   - Nie uchylam się od obowiązków.
   - Ale będziesz próbował, Ender, na pewno spróbujesz. 
Albowiem zamierzam rozetrzeć cię na proszek, jeśli tylko 
zdołam. Zamierzam użyć przeciw tobie wszystkiego, co tylko 
potrafię wymyślić i nie będę miał litości, ponieważ kiedy 
spotkasz robali, oni zaskoczą cię tym, czego nie potrafiłem 
sobie wyobrazić, a na współczucie dla ludzkich istot nie 
można u nich liczyć.  
   - Nie zdołasz mnie zetrzeć, Mazer. 
   - Doprawdy? 
   - Jestem silniejszy od ciebie. 
   Mazer uśmiechnął się. 
   - Przekonamy się, Ender. 
                              *
   Mazer obudził go przed świtem. Zegar wskazywał 3.40 i 
Ender poczłapał chwiejnie za nauczycielem. 
   - Kto się wcześnie położy i wcześnie z łóżka wyskoczy, 
ten od tego głupieje i nie widzi na oczy - oświadczył Mazer. 
   Ender śnił, że robale robią mu wiwisekcję. Tyle że 
zamiast rozcinać ciało, wycinały mu wspomnienia i 
wyświetlały jak hologramy, usiłując cokolwiek z nich 
zrozumieć. To był bardzo dziwny sen i Ender nie mógł się z 
niego otrząsnąć, nawet idąc już korytarzem w stronę 
pomieszczenia symulatora. Robale torturowały go przez sen, a 
Mazer zajmie się nim na jawie.  Nie mógł liczyć nawet na 
chwilę spokoju. Zmusił się, by spojrzeć przytomniej. Mazer 
najwyraźniej nie żartował mówiąc, że zamierza go złamać, a 
zmuszanie go do gry akurat wtedy, gdy był zmęczony i 
niewyspany, stanowiło sztuczkę dokładnie tak prymitywną i 
prostą, jakiej powinien oczekiwać.  
   Usiadł w symulatorze i stwierdził, że dowódcy eskadr są 
już podłączeni i czekają na niego. Na razie nie widział 
jeszcze przeciwnika, więc podzielił ich na dwie armie i 
zarządził treningowe starcie, prowadząc obie strony tak, by 
ocenić wyniki testów, jakie przechodził każdy z dowódców. 
Zaczęli dość ospale, ale szybko odzyskali zwykłą sprawność i 
wigor. 
   Nagle sześcienny ekran symulatora zgasł, światełka 
zniknęły i w jednej chwili wszystko się zmieniło. Przy samej 
krawędzi pola zobaczyli wyrysowane holograficznym światłem 
sylwetki trzech okrętów ziemskiej floty. Każdy z nich niósł 
dwanaście myśliwców. Nieprzyjaciel, najwyraźniej świadom 
obecności ludzi, utworzył sferę z pojedynczym statkiem w 
środku. Ender nie dał się oszukać; wiedział, że nie na tym 
statku znajduje się królowa. Robale miały dwa razy więcej 
myśliwców, ale ustawiły je zdecydowanie za blisko. Doktor 
System zada wrogom większe straty, niż mogliby oczekiwać. 
   Ender wybrał jeden kosmolot, kazał mu zamigotać na 
ekranie, po czym odezwał się do mikrofonu: 
   - Alai, robota dla ciebie. Przydzielisz Petrze i Vladowi 
myśliwce według własnego uznania. 
   Potem wyznaczył dowódców dwóch pozostałych okrętów i ich 
grup myśliwskich. Po jednym myśliwcu z każdej jednostki 
zarezerwował dla Groszka. 
   - Przesuń się po ścianie, Groszek, i zajdź ich od dołu. 
Chyba że ruszą za tobą - wtedy uciekaj w stronę odwodów. 
Jeśli nie ruszą, czekaj na miejscu, żebym mógł cię 
wykorzystać do szybkich akcji. Alai, uformuj zespół do ataku 
grupą zwartą na jeden punkt tej ich sfery. Nie strzelaj, 
dopóki ci nie powiem. 
   - To prosty układ, Ender. 
   - Prosty. Więc czemu się nie zabezpieczyć? Chcę to 
załatwić bez żadnych strat. 
   Ender ustawił odwody w dwóch grupach, osłaniających z 
bezpiecznej odległości myśliwce Alai. Groszek był już poza 
ekranem, lecz Ender od czasu do czasu przeskakiwał na jego 
punkt widzenia, by wiedzieć, gdzie się znajduje. 
   Zasadniczy ciężar subtelnej rozgrywki z przeciwnikiem 
spoczywał jednak na Alai. Chłopiec ustawił swoje jednostki w 
formację pocisku i sondował nieprzyjacielską sferę. Kiedy 
tylko się zbliżał, okręty robali odskakiwały, jakby chciały 
go ściągnąć do tego, który czekał w środku. Alai skręcał w 
bok; okręty robali nie dawały się zaskoczyć. Cofały się, gdy 
był blisko; powracały do szyku, gdy odlatywał.  
   Pozorowany atak, odskok, natarcie w innym punkcie, znów 
odskok i znów atak, aż w końcu Ender powiedział: 
   - Ruszaj, Alai. 
   Pocisk przesunął się do sfery. 
   - Przepuszczą mnie - zauważył Alai. - A potem okrążą i 
zjedzą żywcem. 
   - Po prostu ignoruj ten statek w środku. 
   - Co tylko sobie życzysz, szefie. 
   Oczywiście, sfera zaczęła się kurczyć. Ender podciągnął 
rezerwy; nieprzyjacielskie jednostki skoncentrowały się na 
brzegu sfery - tam, gdzie zbliżały się jego odwody. 
   - Atakuj tam, gdzie są najbardziej skupieni - polecił. 
   - To przeczy czterem tysiącom lat historii działań 
wojennych - odparł Alai, wyprowadzając swoje myśliwce. - 
Powinniśmy nacierać tam, gdzie mamy przewagę. 
   - W tej symulacji widocznie jeszcze nie wiedzą, co 
potrafi nasza broń. To może się udać tylko raz, więc niech 
przynajmniej będzie widowiskowe. Strzelaj, kiedy uznasz za 
stosowne. 
   Alai wykonał rozkaz. Symulator odpowiedział wspaniale: 
najpierw jeden czy dwa, potem dziesięć, wreszcie większa 
część okrętów przeciwnika eksplodowała oślepiającym 
blaskiem, gdy pole obejmowało kolejne jednostki ustawione w 
ciasnym szyku. 
   Statki po przeciwnej stronie sfery uniknęły reakcji 
łańcuchowej, ale ich przechwycenie i zniszczenie nie 
sprawiło kłopotów. Groszek zajął się maruderami, próbującymi 
uciekać w jego sektor przestrzeni. Bitwa była zakończona. 
Okazała się łatwiejsza niż ostatnie walki ćwiczebne. 
   Mazer wzruszył tylko ramionami, gdy Ender mu o tym 
powiedział. 
   - To jest symulacja prawdziwej inwazji. Musi być jedna 
bitwa, w której oni jeszcze nie wiedzą, do czego jesteśmy 
zdolni. Teraz zacznie się prawdziwa praca. Uważaj, żebyś po 
tym zwycięstwie nie poczuł się zbyt pewnie. Już niedługo 
będziesz się musiał porządnie nagłowić. 
   Ender trenował po dziesięć godzin dziennie z dowódcami 
eskadr, choć nie ze wszystkimi naraz; po południu zostawiał 
im po kilka godzin na odpoczynek. Symulacje bitew pod 
nadzorem Mazera wypadały co dwa, trzy dni i zgodnie z 
jego obietnicą nie były już takie proste. Nieprzyjaciel 
szybko zrezygnował z początkowych prób okrążenia Endera i 
nigdy nie grupował swych sił dostatecznie blisko, by 
nastąpiła reakcja łańcuchowa. Za każdym razem występował 
jakiś nowy element, zawsze trudniejszy. Czasami Ender 
dysponował tylko jednym statkiem i ośmioma myśliwcami; raz 
przeciwnik manewrował w pasie asteroidów; zdarzały się 
stacjonarne pułapki - wielkie instalacje wybuchające, gdy 
tylko Ender zbyt blisko podprowadził swoje eskadry, często 
uszkadzając i niszcząc jego statki. 
   - Nie wolno ci ponosić strat - krzyczał na niego Mazer po 
jednej z bitew. - W prawdziwej wojnie nie będziesz miał 
luksusu nieskończonej rezerwy komputerowych myśliwców. 
Będziesz miał to, co ze sobą zabrałeś i  n i c   w i ę c e j. 
Musisz walczyć bez zbędnych strat.  
   - To nie były zbędne straty - odparł Ender. - Nie mogę 
wygrywać, jeśli będę unikał ryzyka ze strachu przed utratą 
statku. 
   - Znakomicie, Ender - uśmiechnął się Mazer. - Zaczynasz 
się uczyć. Ale w prawdziwej wojnie znajdą się oficerowie, a 
co gorsza cywile, którzy będą na ciebie krzyczeli w tym 
stylu. Do rzeczy. Gdyby nieprzyjaciel trochę pomyślał, 
złapałby cię tutaj i wykończył eskadrę Toma. 
   Razem przeanalizowali starcie. Na najbliższym treningu 
Ender pokaże swoim dowódcom to, co jemu pokazał Mazer. 
Nauczą się, jak sobie radzić z tymi pułapkami. 
   Przedtem uważali, że są już gotowi, że gładko pracują w 
zespole. Teraz jednak, po serii naprawdę trudnych walk, 
zaczęli sobie ufać bardziej niż kiedykolwiek, a bitwy 
sprawiały im radość. Mówili Enderowi, że ci, którzy akurat 
nie grają, przychodzą do symulatora, żeby popatrzeć. Ender 
wyobrażał sobie, jakby to było mieć ich tu koło siebie, 
bijących brawo, śmiejących się czy otwierających usta z 
zachwytu. Czasem zdawało mu się, że by go to rozpraszało, 
innym razem znów pragnął tego z całego serca. Nigdy jeszcze 
nie czuł się taki samotny, nawet wtedy, gdy całe dnie 
spędzał opalając się na tratwie pośrodku jeziora. Mazer 
Rackham był jego towarzyszem i wykładowcą, ale nie 
przyjacielem.  
   Ender nie skarżył się. Mazer uprzedzał go, że nie będzie 
pobłażania i że nikt nie będzie się przejmował jego 
osobistymi problemami. Na ogół zresztą nie przejmował się 
nimi nawet sam Ender. Myślał głównie o grze i starał się 
wyciągać wnioski ze stoczonych bitew. Analizował nie tylko
przebieg konkretnego starcia, ale zastanawiał się, co 
zrobiłyby robale, gdyby były sprytniejsze i jak on, Ender, 
zareaguje, jeśli kiedyś to zrobią. Przeżywał minione i 
przyszłe starcia na jawie i we śnie, a swoich dowódców 
eskadr zmuszał do takiego wysiłku, że zaczynali się 
buntować. 
   - Jesteś dla nas za dobry - powiedział kiedyś Alai. - 
Czemu się nie złościsz, gdy nie jesteśmy genialni w każdej 
chwili każdych ćwiczeń? Jeśli dalej będziesz nas tak 
rozpieszczał, możemy pomyśleć, że nas lubisz. 
   Kilku innych zaśmiało się do mikrofonów. Ender dostrzegł, 
oczywiście, ironiczny ton pytania i odpowiedział długim 
milczeniem. Kiedy się wreszcie odezwał, całkowicie 
zignorował narzekania Alai. 
   - Jeszcze raz - polecił. - Tylko bez rozczulania się nad 
sobą. 
   Zrobili to jeszcze raz i zrobili dobrze. 
   W miarę jednak jak rosło ich zaufanie do Endera jako 
dowódcy, kończyła się pamiętana za Szkoły Bojowej przyjaźń. 
Sobie byli bliscy, sobie się zwierzali. Ender był dla nich 
nauczycielem i komendantem, równie obcym, jak dla niego 
Mazer. I równie wymagającym. 
   W bitwach sprawowali się lepiej, a Endera nic nie 
odrywało od pracy. 
   Przynajmniej na jawie. Odpływając wieczorem w sen myślał 
o symulatorze, nocą jednak inne wspomnienia wypełniały jego 
umysł. Często przypominał sobie rozkładające się wolno ciało 
Olbrzyma, lecz nie jako piksele obrazu na ekranie.  Było 
realne, a wokół wciąż unosił się delikatny zapach śmierci. 
Wiele rzeczy w jego snach wyglądało inaczej.  Niewielką 
wioskę, która wyrosła między żebrami Olbrzyma, zamieszkiwały 
teraz robale; salutowały mu ponuro jak gladiatorzy 
pozdrawiający Cezara, nim zginą dla jego rozrywki. W swoich 
snach przestał nienawidzić robali i choć wiedział, że 
ukrywają przed nim swoją królowę, nie próbował jej szukać. 
Zawsze pospiesznie odchodził od ciała Olbrzyma, a kiedy 
docierał do placu zabaw, dzieci już czekały, wilcze i 
drwiące. Znał ich twarze. Czasem był to Peter, a czasem 
Bonzo lub Stilson i Bernard; jednak równie często te 
drapieżne stworzenia przybierały wygląd Alai i Shena, Dinka 
i Petry. A czasem jedno z nich było Valentine i we śnie ją 
także wpychał pod wodę i czekał, aż utonie. Szarpała się w 
jego uścisku i wyrywała, lecz w końcu nieruchomiała. Wtedy 
wyciągał ją z jeziora i układał na tratwie, gdzie leżała z 
nieruchomą twarzą. Krzyczał i płakał nad nią, powtarzał, że 
to tylko gra, gra, że tylko się bawił!  
   Wtedy Mazer Rackham budził go, potrząsając za ramię. 
   - Krzyczałeś przez sen - mówił. 
   - Przepraszam. 
   - Nieważne. Pora na kolejną bitwę. 
   Tempo stopniowo wzrastało. Rozgrywali teraz zwykle dwie 
bitwy dziennie i Ender ograniczył treningi do minimum. Kiedy 
inni odpoczywali, on studiował przebieg walk, próbując 
dostrzec własne słabości, odgadnąć, co się zdarzy następnym 
razem. Czasem był w pełni przygotowany na innowacje 
przeciwnika. A czasem nie. 
   - Uważam, że oszukujesz - powiedział kiedyś Mazerowi. 
   - Tak? 
   - Obserwujesz moje ćwiczenia. Widzisz, nad czym pracuję. 
Mam wrażenie, że znasz wszystko, co robię. 
   - Większa część tego, co oglądasz, to symulacje. Komputer 
został zaprogramowany tak, by reagować na twoje manewry 
dopiero wtedy, gdy chociaż raz użyjesz ich w walce. 
   - W takim razie komputer oszukuje. 
   - Potrzebujesz więcej snu, Ender. 
   Ale nie mógł spać. Coraz dłużej czekał każdej nocy na 
sen, a ten, kiedy już nadszedł, dawał coraz mniej 
odpoczynku. Zbyt często się budził. Nie był pewien, czy to 
dlatego, by więcej myśleć o grze, czy po to, by uciec od 
swych snów. Miał wrażenie, że ktoś kieruje jego marzeniami i 
zmusza, by wracał do swych najgorszych wspomnień, by 
przeżywał je na nowo w pozornej rzeczywistości. Noce stały 
się tak realne, że dni zdawały się snem. Zaczynał się 
martwić, że nie potrafi jasno rozumować, że podczas gry 
będzie zbyt zmęczony. Jak dotąd gra przywracała mu pełną 
świadomość. Zastanawiał się jednak, czy zauważy zmniejszenie
potencjału swego umysłu. 
   A ten obniżał się. Tak przynajmniej zdawało się Enderowi. 
Zwyciężał, lecz za każdym razem tracił przynajmniej kilka 
myśliwców. Parę razy nieprzyjaciel zdołał go zmusić do 
odsłonięcia słabych punktów, których nie powinien odsłaniać; 
czasem był tak zmęczony ciągłymi atakami, że zwycięstwo było 
efektem w równej mierze szczęścia, co strategii. Mazer 
analizował rozgrywkę z wyrazem pogardy na twarzy. 
   - Spójrz tylko - mówił. - Nie musiałeś tego robić. 
   A Ender wracał do ćwiczeń z dowódcami eskadr i próbował 
podtrzymać ich morale. Zdarzało się jednak, że wyczuwali 
jego rozczarowanie ich nieudolnością; tym, że nie byli 
doskonali. 
   - Czasem popełniamy błędy - szepnęła mu kiedyś Petra. To 
było błaganie o pomoc. 
   - A czasem nie - odpowiedział. Jeśli ktoś jej pomoże, to 
na pewno nie on. On może uczyć; niech gdzie indziej szuka 
przyjaciół. 
   Wtedy nadeszła bitwa, która skończyła się niemal 
katastrofą. Petra poprowadziła swoją grupę zbyt daleko. 
Znaleźli się na odsłoniętej pozycji, co odkryła, gdy nie 
było przy niej Endera. W ciągu kilku chwil straciła 
wszystkie swoje jednostki prócz dwóch. Wtedy wrócił Ender i 
polecił jej przesunąć się. Nie odpowiedziała. Nie poruszyła 
się. Jeszcze sekunda, i straciłaby oba pozostałe myśliwce.  
   Ender natychmiast zrozumiał, że zbyt wiele od niej 
wymagał. Była znakomita i wzywał ją do gry częściej i w 
trudniejszych sytuacjach niż wszystkich pozostałych. 
Nie miał jednak czasu, by się o nią martwić ani by odczuwać 
wyrzuty sumienia. Wezwał Zwariowanego Toma, by przejął 
kierowanie dwoma myśliwcami, po czym spróbował mimo wszystko 
zwyciężyć - Petra zajmowała kluczową pozycję i teraz cała 
strategia Endera traciła sens. Gdyby przeciwnik nie był 
zanadto gorliwy i zręczniej wykorzystał przewagę, Ender 
poniósłby klęskę. Shenowi jednak udało się pochwycić grupę 
wrogich statków w zbyt ciasnym szyku i zniszczyć je jedną 
reakcją łańcuchową. Zwariowany Tom wprowadził swoje dwie 
jednostki przez powstałą wyrwę i zadał spore straty, a choć 
myśliwce jego i Shena zostały w końcu zniszczone, Fly Molo 
zdołał dokończyć wymiatania i przypieczętował zwycięstwo. 
   Pod koniec starcia Ender słyszał, jak Petra płacze i 
próbuje dostać się do mikrofonu. 
   - Powiedzcie mu, że przepraszam, byłam taka zmęczona, nie 
mogłam myśleć, powiedzcie Enderowi, że przepraszam... 
   Nie było jej na kilku sesjach treningowych, a kiedy 
wróciła, nie była już tak szybka jak kiedyś ani tak śmiała. 
Straciła większość cech, czyniących z niej dobrego dowódcę. 
Ender nie mógł jej już wykorzystywać, chyba że w rutynowych, 
przeprowadzanych pod ścisłym nadzorem akcjach. Nie była 
głupia i widziała, co się dzieje. Rozumiała jednak, że nie 
ma wyboru, i powiedziała mu o tym. 
   Nie zmieniało to faktu, że się załamała, a z pewnością 
wcale nie była najsłabszym z dowódców eskadr. Zrozumiał to jako 
ostrzeżenie: nie może wymagać od nich więcej, niż będą w 
stanie wytrzymać. Teraz, zamiast wzywać ich, gdy tylko 
potrzebował konkretnych umiejętności, musiał jeszcze 
pamiętać, jak często walczyli. Musiał z nich rezygnować, a 
to oznaczało, że przystępował czasem do bitwy z ludźmi, 
którym odrobinę mniej ufał. Zmniejszając nacisk na tamtych, 
zwiększył go wobec siebie. 
   Pewnej nocy zbudził go ból. Na jego poduszce była krew, 
czuł smak krwi w ustach i mrowienie w palcach. Zrozumiał, że 
przez sen gryzł własną dłoń. 
   - Mazer! - zawołał. 
   Rackham przebudził się i natychmiast wezwał doktora. 
   - Nie obchodzi mnie, czym się żywisz, Ender - oznajmił, 
gdy lekarz opatrywał ranę. - Autokanibalizm nie pomoże ci 
uciec ze szkoły. 
   - Spałem - wyjaśnił Ender. - Nie chcę odchodzić ze Szkoły 
Dowodzenia. 
   - To dobrze. 
   - Ci inni... Ci, którym się nie udało... 
   - Nie wiem, o czym mówisz. 
   - Przede mną. Twoi uczniowie, którzy nie ukończyli 
szkolenia. Co się z nimi stało? 
   - Nie ukończyli szkolenia. To wszystko. Nie karzemy tych, 
którym się nie udało. Po prostu... nie przechodzą dalej. 
   - Jak Bonzo. 
   - Bonzo? 
   - Odleciał do domu. 
   - Nie, nie jak Bonzo. 
   - Więc co? Co się z nimi dzieje? Jak już przegrają? 
   - Czemu cię to interesuje? 
   Ender nie odpowiedział. 
   - Żaden z nich nie zawiódł na tym etapie szkolenia. 
Popełniłeś błąd z Petrą, Ender. Ona dojdzie do siebie. Ale 
Petra to Petra, a ty to ty. 
   - Ona jest częścią tego, czym jestem. Tego, czym mnie 
uczyniła. 
   - Ty się nie załamiesz, Ender. Jeszcze nie teraz, na tak 
wczesnym etapie. Owszem, miałeś kilka trudnych sytuacji, ale 
zawsze wygrywałeś. Nie wiesz jeszcze, jakie są granice 
twoich możliwości, ale jeśli już je osiągnąłeś, to jesteś o 
wiele słabszy, niż sądziłem. 
   - Czy oni giną? 
   - Kto? 
   - Ci, którzy zawiedli. 
   - Nie, nie giną. Rany boskie, chłopcze, przecież to tylko 
gra. 
   - Myślę, że Bonzo zginął. Śniłem o tym zeszłej nocy. 
Zobaczyłem znowu, jak wyglądał, kiedy trafiłem go głową w 
twarz. Chyba wepchnąłem mu nos do mózgu. Krew płynęła mu z 
oczu. Myślę, że już wtedy nie żył. 
   - To tylko sen. 
   - Mazer, ja nie chcę o tym śnić. Boję się zasypiać. 
Ciągle myślę o tym, czego nie chcę pamiętać. Całe moje życie 
wyświetla się na nowo, jakbym był magnetowidem i ktoś chciał 
oglądać najstraszniejsze fragmenty moich wspomnień. 
   - Nie możemy podać ci żadnych leków, jeśli na to właśnie 
liczyłeś. Przykro mi, że miewasz złe sny. Może zostawiać na 
noc zapalone światło? 
   - Nie kpij ze mnie! - zawołał Ender. - Boję się, że tracę 
rozum. 
   Lekarz skończył bandażować rękę. Mazer powiedział, że 
może iść. Wyszedł. 
   - Naprawdę się tego boisz? - spytał Mazer. 
   Ender zastanowił się i nie był już pewien. 
   - W moich snach - powiedział - nigdy nie mam pewności, 
czy naprawdę jestem sobą. 
   - Te sny są zaworem bezpieczeństwa, Ender. Wywieram na 
ciebie pewien niewielki nacisk, po raz pierwszy w twoim 
życiu. Ciało szuka sposobów kompensacji. To wszystko. Pora, 
żebyś przestał się bać nocy. 
   - Dobrze - zgodził się Ender. Postanowił wtedy, że nigdy 
już nie powie Mazerowi o swoich snach. 
   Dni płynęły, wypełnione bitwami, aż wreszcie Ender wpadł 
w rutynę autodestrukcji. Zaczął odczuwać bóle żołądka. 
Przepisali mu dietę, ale wkrótce stracił apetyt na 
cokolwiek. "Jedz", mówił mu Mazer i Ender mechanicznie 
wkładał jedzenie do ust. Gdy jednak nikt mu nie kazał, nie 
jadł. 
   Jeszcze dwóch dowódców eskadr załamało się tak, jak 
wcześniej Petra. Tym większy stał się nacisk na pozostałych. 
W każdej bitwie nieprzyjaciel miał teraz trzy, nawet 
czterokrotną przewagę; wycofywał się także natychmiast, gdy 
walka szła nie najlepiej i przegrupowywał, by trwała dłużej i 
dłużej. Czasami trzeba było kilku godzin, by zniszczyć 
ostatni wrogi statek. Ender zaczął zmieniać dowódców w 
czasie bitwy, ściągając świeżych i wypoczętych na miejsce 
tych, którzy tracili już refleks. 
   - Wiesz co? - powiedział mu kiedyś Groszek, obejmując 
komendę nad czterema pozostałymi myśliwcami Kant Zupy. - Ta 
gra nie jest już tak zabawna jak kiedyś. 
   Wreszcie pewnego dnia podczas ćwiczeń, gdy Ender 
trenował swoich dowódców eskadr, sala poczerniała nagle i 
ocknął się na podłodze, z twarzą zakrwawioną od uderzenia o 
przyrządy. 
   Zanieśli go do łóżka i przez trzy dni był ciężko chory. 
Pamiętał, że oglądał w majakach jakieś twarze, ale nie były 
prawdziwe - wiedział to już wtedy, kiedy mu się zdawało, że 
je widzi. Czasem myślał, że to Valentine, a czasem, że 
Peter; czasem jego przyjaciele ze Szkoły Bojowej, czasem 
wiwisekcjonujące go robale. Raz majaczenie zdawało się 
niezwykle realne - widział wtedy, jak pułkownik Graff 
pochyla się nad nim i mówi coś cicho i delikatnie jak 
ojciec. Ale kiedy się przebudził, zobaczył tylko swego 
wroga, Mazera Rackhama. 
   - Nie śpię - oznajmił Ender. 
   - Właśnie widzę - odparł Mazer. - Długo to trwało. Masz 
dzisiaj bitwę. 
   Ender wstał, stoczył bitwę i wygrał ją. Nie było już 
drugiej i pozwolili mu wcześniej iść do łóżka. Ręce mu 
drżały, gdy się rozbierał. Śniło mu się, że słyszy głosy. 
   - Nie byłeś dla niego zbyt delikatny. 
   - Nie takie miałem zadanie. 
   - Ile jeszcze wytrzyma? Załamuje się... 
   - Dostatecznie długo. Już prawie koniec. 
   - Tak szybko? 
   - Jeszcze tylko parę dni. 
   - Jak sobie poradzi, jeśli już teraz jest w takim stanie? 
   - Doskonale. Nawet dzisiaj walczył lepiej niż kiedykolwiek. 
   W tym śnie zdawało mu się, że to głosy pułkownika Graffa 
i Mazera Rackhama. Ale tak to już jest, że w snach zdarzają 
się najbardziej nieprawdopodobne rzeczy, ponieważ potem 
śnił, że jeden z głosów powiedział: 
   - Nie mogę patrzeć na to, co się z nim dzieje. 
   A drugi odparł: 
   - Wiem. Ja też go kocham. 
   A potem zmieniły się w głosy Valentine i Alai, którzy 
grzebali go w tym śnie, aż kopiec wyrósł w miejscu, gdzie 
złożyli jego ciało, a potem Ender wysechł i stał się domem 
dla robali jak Olbrzym. 
   Tylko sny. Jedynie w snach mógł znaleźć miłość i żal nad 
sobą. 
   Obudził się, stoczył kolejną bitwę i wygrał. Wrócił do 
łóżka, znów zasnął i znowu śnił, potem się zbudził, znów 
wygrał i zasnął i niemal nie zauważył, kiedy jawa staje się 
snem. Zresztą, nie dbał o to. 
   Następny dzień był jego ostatnim dniem w Szkole Dowodzenia, 
choć jeszcze o tym nie wiedział. Kiedy się zbudził, Mazera 
Rackhama nie było w pokoju. Wziął prysznic i czekał, aż 
Mazer wróci i odblokuje zamek. Nie wrócił. Ender sprawdził 
drzwi. Były otwarte. 
   Czy to przypadek, że Mazer Rackham pozwolił mu tego ranka 
na wolność? Nikt nie mówił, że musi jeść, musi ćwiczyć, musi 
spać. Wolność. Problem w tym, że nie wiedział, co robić. 
Przez chwilę myślał, czy nie odwiedzić swoich dowódców 
eskadr i nie porozmawiać z nimi twarzą w twarz, ale nie 
wiedział, gdzie ich szukać. Mogli być o dwadzieścia 
kilometrów stąd. Dlatego po krótkiej włóczędze tunelami
poszedł do mesy i zjadł śniadanie razem z kilkoma marines. 
Opowiadali świńskie dowcipy, których Ender nie rozumiał. 
Potem ruszył na trening do sali symulatora. Był wolny, ale 
nie potrafił sobie wymyślić innego zajęcia. 
   Mazer czekał na niego. Ender wszedł wolno; powłóczył 
trochę nogami, czuł się zmęczony i otępiały. 
   W sali byli inni ludzie. Ender zastanawiał się, co tu 
robią, ale nie zadał sobie trudu, by zapytać. To nie miało 
sensu. I tak nikt by mu nie odpowiedział. Podszedł do 
symulatora i usiadł, gotów do działania. 
   - Enderze Wiggin - odezwał się Mazer. - Odwróć się, 
proszę. Dzisiejsza gra wymaga pewnych wyjaśnień. 
   Ender obejrzał się. Spojrzał na mężczyzn stojących pod 
ścianą. Większości z nich nigdy dotąd nie widział. Niektórzy 
mieli nawet cywilne ubrania. Dostrzegł Andersona i 
zastanowił się, co on tu robi i kto w jego zastępstwie 
zajmuje się Szkołą Bojową. Zauważył Graffa i przypomniał 
sobie otoczone drzewami jeziorko w pobliżu Greensboro. 
Zapragnął wrócić do domu. Zaczął bezgłośnie prosić Graffa, by 
wziął go do domu. We śnie mówił przecież, że kocha Endera. 
Niech teraz zabierze go do domu.
   Lecz Graff skinął mu tylko głową. To było powitanie, nie 
obietnica. A Anderson zachowywał się tak, jakby go wcale nie 
znał. 
   - Słuchaj uważnie, Ender. Dzisiaj odbędzie się twój 
końcowy egzamin w Szkole Dowodzenia. Ci ludzie przyszli 
tutaj, by ocenić, czego się nauczyłeś. Jeśli ci 
przeszkadzają, wyjdą i będą obserwować wszystko na innym 
symulatorze. 
   - Mogą zostać. 
   Końcowy egzamin. Może po dzisiejszym dniu będzie mógł 
odpocząć. 
   - Aby był to prawdziwy test twoich możliwości, a nie tylko 
powtórka tego, co ćwiczyłeś już wielokrotnie, abyś musiał 
pokonać trudności, jakich jeszcze nie spotkałeś, wprowadzono 
do dzisiejszej bitwy dodatkowy element. Będzie się rozgrywać 
wokół planety. Wpłynie to na strategię przeciwnika i zmusi 
cię do improwizacji. Zależy mi, byś się skoncentrował na 
dzisiejszej grze. 
   Ender przywołał Mazera gestem ręki. 
   - Czy jestem pierwszym studentem, który doszedł tak 
daleko? - zapytał cicho, gdy ten podszedł bliżej. 
   - Jeśli zwyciężysz dzisiaj, Ender, będziesz pierwszym, 
któremu się to udało. Nic więcej nie mogę ci powiedzieć. 
   - Ale ja mam ochotę posłuchać. 
   - Możesz być rozdrażniony. Jutro. Dziś jednak byłbym ci 
wdzięczny, gdybyś skupił swoją uwagę na egzaminie. Nie 
marnujmy wszystkiego, co do tej pory dokonałeś. A więc: 
jak sobie poradzisz z planetą? 
   - Muszę za nią kogoś wprowadzić, bo powstanie martwe 
pole. 
   - Zgadza się. 
   - Grawitacja wpłynie na zużycie paliwa, łatwiej lecieć w 
dół, niż w górę. 
   - Tak. 
   - Czy Mały Doktor będzie działał przeciwko planecie? 
   Twarz Mazera stwardniała nagle. 
   - Ender, robale nigdy nie atakowały ludności cywilnej. 
Podczas obu inwazji. Sam zdecydujesz, czy rozsądnie będzie 
użyć strategii skłaniającej do działań odwetowych. 
   - Czy ta planeta to jedyny nowy element? 
   - A czy przypominasz sobie, kiedy ostatnio 
zaprogramowałem ci bitwę z jednym tylko nowym elementem? 
Zapewniam cię, Ender, że dzisiaj nie będę dla ciebie 
łagodny. Odpowiadam przed flotą za to, by drugorzędny 
student nie otrzymał dyplomu. Zrobię, co będę mógł, by cię 
pokonać, Ender, i nie mam ochoty się z tobą pieścić. 
Pamiętaj tylko o tym, co wiesz o sobie i co wiesz o 
robalach, a będziesz miał szansę, by coś osiągnąć. 
   Mazer wyszedł z sali. 
   - Jesteście? - rzucił Ender do mikrofonu. 
   - Wszyscy - odpowiedział Groszek. - Chyba się trochę 
spóźniłeś na poranny trening? 
   Więc dowódcy eskadr nic nie wiedzieli. Przez moment Ender 
rozważał pomysł, by im wyjawić, jak ważna jest dla niego ta 
bitwa, uznał jednak, że dodatkowe zmartwienie w niczym im 
nie pomoże. 
   - Przepraszam - powiedział. - Zaspałem. 
   Roześmiali się. Nie uwierzyli mu. 
   Przeprowadził kilka manewrów, by ich rozgrzać przed 
bitwą. Potrzebował więcej czasu niż zwykle, by doprowadzić 
swój umysł do normalnego stanu i skoncentrować się na 
dowodzeniu. Wkrótce jednak osiągnął odpowiednie tempo, 
reagował szybko, myślał sprawnie. A przynajmniej, powiedział 
sobie, myślał, że myśli sprawnie. 
   Pole symulatora oczyściło się. Ender czekał, aż pojawi 
się gra. Co się stanie, jeśli zda ten egzamin? Jeszcze 
jedna szkoła? Kolejny rok albo dwa wyczerpujących treningów, 
kolejny rok izolacji, kolejny rok ludzi popychających go
tu i tam, kolejny rok bez żadnego wpływu na własne życie? 
Spróbował sobie przypomnieć, ile właściwie ma lat. 
Jedenaście. Ile lat temu skończył jedenaście? Ile dni? To 
musiało stać się tutaj, w Szkole Dowodzenia, ale nie 
pamiętał, kiedy. Może nawet tego nie zauważył. Nikt nie 
zauważył, może z wyjątkiem Valentine. 
   Czekając, aż pojawi się gra, zapragnął nagle, by mógł ją 
po prostu przegrać, przegrać tę bitwę tak fatalnie i 
kompletnie, że odsunęliby go od szkolenia i odesłali do 
domu jak Bonza. Wysłali go do Cartageny. Ender chciałby 
zobaczyć rozkaz wyjazdu mówiący: Greensboro. Sukces 
oznaczał, że wszystko będzie trwało nadal. Porażka - że 
będzie mógł wrócić do domu. 
   Nie, to nieprawda, powiedział sobie. Potrzebują go, a 
jeśli zawiedzie, może nie będzie już domu, do którego mógłby
wrócić. 
   Nie wierzył w to jednak. Wiedział, świadomą częścią 
umysłu, że to prawda, lecz gdzie indziej, głębiej, wątpił, 
czy naprawdę jest im potrzebny. Nalegania Mazera były tylko 
kolejną sztuczką. Jeszcze jednym sposobem, żeby nie pozwolić 
mu odpocząć. Nie pozwolić na to, by przez długi, długi czas 
nie musiał nic robić. 
   Wtedy zapłonęły światełka szyku przeciwnika i znużenie 
Endera zmieniło się w rozpacz. 
   Wrogowie mieli przewagę tysiąc do jednego i ekran 
symulatora lśnił zielenią od ich okrętów, ustawionych w 
dziesiątki różnych formacji, zmieniających pozycje i 
kształty, poruszających się pozornie przypadkowo w polu wizji. 
Ender nie dostrzegał żadnej drogi przez ich szyki - otwarta 
jeszcze przed chwilą przestrzeń zamykała się nagle i 
pojawiała gdzie indziej, luźne formacje stawały się 
nieprzeniknione. Planeta tkwiła na samej krawędzi pola i 
Ender mógł się spodziewać, że za nią, poza zasięgiem obrazu 
symulatora, kryje się co najmniej tyle samo okrętów. 
   Jego flota składała się z dwudziestu okrętów, mających 
tylko po cztery myśliwce. Znał te czwórkowe kosmoloty; były 
staromodne i nieruchawe, a ich Mały Doktor miał zasięg o 
połowę mniejszy niż w nowych jednostkach. Osiemdziesiąt 
myśliwców przeciw pięciu, może dziesięciu tysiącom statków 
wroga. 
   Słyszał, jak dowódcy eskadr oddychają z trudem; ktoś 
zaklął cicho za jego plecami. Przyjemnie było wiedzieć, że 
któryś z dorosłych także zauważył, że to nie jest uczciwa 
gra. Chociaż to zupełnie bez znaczenia - było jasne, że 
uczciwość nie liczy się w tej walce. Nie pozostawiono mu nawet 
minimalnej szansy na zwycięstwo. Tyle przeszedł, a oni 
nigdy nie mieli zamiaru pozwolić, żeby wygrał. 
   Znowu zobaczył Bonza i niewielką, lecz groźną grupkę jego 
przyjaciół. Grozili mu, wyzywali; wtedy potrafił zawstydzić 
Bonza i skłonić do walki sam na sam. Tutaj raczej się to nie 
uda. Nie zdoła też zaskoczyć wrogów swymi umiejętnościami 
jak kiedyś starszych chłopców w sali treningowej. Mazer znał 
jego możliwości na wylot. 
   Obserwatorzy z tyłu pokaszliwali i przesuwali się 
nerwowo. Zaczynali pojmować, że Ender zwyczajnie nie wie, 
co ma robić. 
   Pomyślał, że już go to nie interesuje. Mogą sobie
zaliczyć tę grę. Jeśli nie dają mu żadnej szansy, to po 
co ma grać? 
   Zupełnie jak ostatnia bitwa w Szkole Bojowej, kiedy 
wystawili przeciw niemu dwie armie. 
   I dokładnie w chwili, gdy pomyślał o tej bitwie, Groszek 
najwyraźniej także ją sobie przypomniał, gdyż w słuchawkach 
zabrzmiał jego głos: 
   - Pamiętaj, brama nieprzyjaciela jest w dole. 
   Molo, Zupa, Vlad, Śmieciarz i Zwariowany Tom parsknęli 
śmiechem. Oni także pamiętali. 
   Ender też się roześmiał. W końcu, to naprawdę było 
zabawne. Dorośli traktowali wszystko ze śmiertelną powagą, 
a dzieci grały z nimi i grały, wierząc we wszystko, aż 
wreszcie dorośli posuwali się za daleko, naciskali zbyt 
mocno, i dzieci nagle rozumiały ich grę. Niech Mazer zapomni o 
egzaminie. Endera nie obchodziło już, czy zda. Nie 
obchodziły go już żadne reguły. Jeśli Mazer może oszukiwać, 
to on też może. Nie pozwoli, żeby go pobił nieuczciwie - 
to on pobije Mazera pierwszy. 
   Swoją ostatnią bitwę w Szkole Bojowej wygrał ignorując 
nieprzyjaciół i własne straty; zaatakował bramę przeciwnika. 
   A brama przeciwnika jest w dole. 
   Jeśli naruszy zasady, nigdy nie pozwolą mu zostać 
dowódcą. Byłby zbyt niebezpieczny. Nie będzie już musiał 
grać w tę grę. A to oznacza zwycięstwo. 
   Szeptem wydał polecenia. Dowódcy przejęli swoje części 
floty i uformowali szeroki pocisk, cylinder wymierzony w 
najbliższą formację wroga. Nieprzyjaciel nie próbował go 
odepchnąć, wręcz przeciwnie - zapraszał niemal do środka, by 
okrążyć ze wszystkich stron i dopiero wtedy zniszczyć. Mazer 
uwzględnił przynajmniej to, że do tej pory nauczyli się już 
ostrożności, pomyślał Ender. A to dawało mu trochę czasu. 
   Zaatakował w dół, na północ, na wschód i znowu na dół, na 
pozór bez żadnego planu, lecz cały czas zbliżając się do 
planety wroga. Wreszcie przeciwnik zbyt ciasno zacisnął 
pętlę i wtedy nagle formacja Endera rozpadła się. Flota 
rozpłynęła się chaotycznie, osiemdziesiąt myśliwców 
latało bez żadnego planu i strzelało we wszystkie 
strony, kreśląc swe indywidualne, beznadziejnie złożone 
krzywe między jednostkami robali. 
   Po kilku minutach walki Ender znów szepnął do mikrofonu i 
tuzin ocalałych myśliwców raz jeszcze uformował szyk. Teraz 
jednak znajdowały się za plecami jednego z najpotężniejszych 
ugrupowań przeciwnika. Ponosząc potworne straty przebiły się 
i pokonały ponad połowę odległości do planety. 
   Ender pomyślał, że nieprzyjaciel już zrozumiał. Mazer na 
pewno dostrzegł co zamierza zrobić. A może Mazer nie wierzy, 
że się do tego posunie? No cóż, tym lepiej dla Endera.
   Maleńka flotylla Endera zmieniała kursy, wysyłała na boki 
po dwa-trzy myśliwce, jakby do ataku, by zaraz ściągnąć je z 
powrotem. Nieprzyjaciel zbliżał się, przesuwając pojedyncze 
statki i formacje, dotąd rozrzucone wokół planety. 
Koncentrował siły przed ostatecznym uderzeniem. Najwięcej 
jednostek znalazło się za plecami Endera, by uniemożliwić mu 
ucieczkę w otwartą przestrzeń, zamknąć wewnątrz pierścienia. 
Znakomicie, myślał Ender. Bliżej. Niech podejdą bliżej.
   Wydał rozkaz i jego statki runęły jak kamienie ku 
powierzchni planety. Były to myśliwce, absolutnie niezdolne 
do wytrzymania termicznej fali przejścia przez atmosferę. 
Ender jednak nie planował dotarcia do atmosfery. Niemal w 
tej samej chwili, gdy rzuciły się w dół, zaczęły ogniskować 
swych Małych Doktorów na jednym tylko celu - samej planecie. 
   Jeden, dwa, cztery, siedem jego myśliwców eksplodowało. 
Teraz wszystko zależało od szczęścia - czy choć jeden dotrze 
tak daleko, by cel znalazł się w promieniu rażenia. To nie 
potrwa długo, gdy już zdołają się zogniskować na powierzchni 
planety. Tylko chwila z doktorem Systemem - więcej mu nie 
było trzeba. Ender pomyślał, że może komputer zwyczajnie nie 
potrafi pokazać, co się stanie z planetą po trafieniu przez 
Małego Doktora. Co wtedy zrobi? Krzyknie pif paf, jesteś 
zabity? 
   Odsunął dłonie od przyrządów i pochylił się, by 
obserwować rozwój wydarzeń. Jego punkt widzenia znajdował 
się tuż nad planetą przeciwnika, na statku mknącym w głąb 
studni grawitacyjnej. Cel musiał już być w zasięgu. Musiał 
być w zasięgu, tylko komputer nie potrafił sobie poradzić.  
   Wtedy właśnie powierzchnia planety, zajmująca połowę pola 
symulatora, zaczęła się wydymać; eksplozja cisnęła odłamki w 
kierunku jego myśliwców. Ender usiłował sobie wyobrazić, co 
dzieje się we wnętrzu, gdy pole rośnie i rozszerza się, 
pękają wiązania molekularne, a pojedyncze atomy nie znajdują 
miejsca na ucieczkę. 
   W ciągu trzech sekund cała planeta rozpadła się, 
zmieniając w kulę jasnego pyłu, mknącego na zewnątrz.  
Myśliwce Endera zginęły jako pierwsze; ich monitory zgasły 
nagle i symulator pokazywał tylko pole walki z punktu 
widzenia okrętów oczekujących z dala od bitwy. Ender nie 
żałował, że nie może obserwować tego wszystkiego z bliska. 
Sfera eksplozji rosła szybciej, niż potrafiły uciekać statki 
wroga. I niosła z sobą Małego Doktora, teraz już wcale nie 
małego - pole niszczące wszystko na swej drodze, zmieniające 
okręty w jasne punkty światła i pędzące dalej.  
   Dopiero na samej krawędzi ekranu symulatora pole DM
zaczęło słabnąć. Dwa czy trzy nieprzyjacielskie statki 
dryfowały bezwładnie, ocalały też okręty Endera. Ale tam, 
gdzie była potężna flota wrogów i chroniona przez nią 
planeta, nie pozostało nic. Kula pyłu rosła w miarę, jak 
grawitacja ściągała do środka większość odłamków. Była 
gorąca i wyraźnie wirowała. Była też o wiele mniejsza niż 
świat, z którego powstała. Spora część jego masy tworzyła 
teraz obłok, wciąż dryfujący odśrodkowo. 
   Ender zdjął słuchawki, w których rozbrzmiewały okrzyki 
radości jego dowódców eskadr i dopiero wtedy zdał sobie 
sprawę, że w pokoju panuje równie głośna wrzawa. Mężczyźni w 
mundurach ściskali się, śmiali i krzyczeli; inni łkali; 
kilku uklękło lub położyło się na podłodze i Ender wiedział, 
że się modlą. Nie rozumiał tego. Nic się nie zgadzało. 
Powinni się gniewać. 
   Pułkownik Graff odłączył od pozostałych i podszedł do 
niego. Łzy spływały mu po policzkach, ale uśmiechał się. 
Pochylił się, wyciągnął ramiona i - ku zdumieniu Endera - 
objął go i przycisnął mocno. 
   - Dzięki ci, Ender, dzięki - szepnął. - Dzięki Bogu za 
to, że nam ciebie zesłał. 
   Inni także podeszli, ściskali mu rękę i gratulowali. 
Usiłował coś z tego zrozumieć. Może jednak zdał ten egzamin? 
Przecież to była jego wygrana, nie ich. W dodatku 
nieuczciwa, oszukana; dlaczego zachowywali się tak, jakby 
zwyciężył honorowo? 
   Tłum rozstąpił się, by przepuścić Mazera Rackhama. Ten 
podszedł wprost do Endera i wyciągnął rękę. 
   - Dokonałeś trudnego wyboru, chłopcze. Wszystko albo 
nic. Koniec z nimi albo koniec z nami. Ale Bóg świadkiem, 
że nie było innej drogi. Gratuluję. Pobiłeś ich i wszystko 
się skończyło. 
   "Skończyło. Pobiłeś ich". Ender nie pojmował. 
   - Przecież to ciebie pobiłem. 
   Śmiech Mazera wypełnił całą salę. 
   - Ender, nie ze mną walczyłeś. Nie rozegrałeś ani jednej 
gry, odkąd zostałem twoim nieprzyjacielem. 
   Ender nie zrozumiał żartu. Przecież rozegrał mnóstwo gier 
i wiele go one kosztowały. Zaczynał się irytować. 
   Mazer sięgnął ręką do jego ramienia, ale Ender strząsnął 
jego dłoń. Wtedy Mazer spoważniał. 
   - Ender - powiedział. - Przez ostatnie kilka miesięcy 
dowodziłeś naszą flotą. Prowadziłeś Trzecią Inwazję. To nie 
były gry; bitwy toczyły się naprawdę, a jedynym twoim 
wrogiem były robale. Wygrywałeś wszystkie starcia, a dzisiaj 
pokonałeś ich ostatecznie nad ich światem ojczystym, gdzie 
była królowa, wszystkie królowe ze wszystkich ich kolonii. 
Wszystkie tam były, a ty je wszystkie zniszczyłeś. Nigdy już 
nas nie zaatakują. Ty tego dokonałeś. Ty. Naprawdę. To nie gra. 
   Umysł Endera był zbyt zmęczony, by zaakceptować te fakty. 
Więc to nie świetlne punkty w przestrzeni, ale prawdziwe 
statki, z którymi walczył i prawdziwe statki, które 
niszczył. I prawdziwy świat, który rozpylił w nicość. 
Przeszedł między ludźmi, ignorując ich wyciągnięte ręce, ich 
słowa, ich radość. Kiedy dotarł do pokoju, rozebrał się, 
wsunął do łóżka i zasnął.
   Ender przebudził się, kiedy potrząsnęli go za ramię. 
Dopiero po chwili zdołał ich rozpoznać: Graff i Rackham. 
Odwrócił się do nich plecami. 
   - Dajcie mi spać.  
   - Ender, musimy z tobą porozmawiać.  
   Ender odwrócił się do nich.
   - Wyświetlali to wideo na Ziemi przez cały dzień i całą 
noc, od wczorajszej bitwy.  
   - Wczorajszej?  
   Musiał przespać całą dobę.  
   - Jesteś bohaterem, Ender. Wszyscy widzieli, czego 
dokonaliście, ty i pozostali. Nie sądzę, by znalazł się 
jakiś rząd, który nie przyznałby ci swego najwyższego 
odznaczenia.  
   - Zabiłem ich wszystkich, prawda? - spytał Ender.  
   - Kogo wszystkich? - nie zrozumiał Graff. - Robali? O to 
właśnie chodziło.  
   Mazer pochylił się nad nim.  
   - To było celem tej wojny.  
   - Wszystkie ich królowe. A więc zabiłem też wszystkie ich 
dzieci, wszystkich.  
   - Sami o tym zdecydowali, kiedy nas napadli. To nie twoja 
wina. Tak musiało się stać.  
   Ender chwycił mundur Mazera i zawisł na nim, ściągając 
mężczyznę w dół tak, że znaleźli się twarzą w twarz.  
   - Nie chciałem ich wszystkich zabijać. Nikogo nie 
chciałem zabijać! Nie jestem mordercą! Wy dranie, to nie ja 
wam byłem potrzebny, tylko Peter. Ale zmusiliście mnie do 
tego, oszukaliście mnie!  
   - Oczywiście, że cię oszukaliśmy. Na tym właśnie polegał
ten pomysł - oświadczył Graff. - Musieliśmy oszukiwać, inaczej 
nie byłbyś w stanie dokonać tego, czego dokonałeś. W tym 
tkwił cały problem. Musieliśmy znaleźć dowódcę, który 
potrafiłby wczuć się w robali, myśleć jak robale, rozumieć 
ich i przewidywać ich ruchy. Który potrafiłby zdobyć miłość 
swoich podwładnych i wspólnie z nimi pracować jak doskonała 
maszyna, równie doskonała jak robale. Ale ktoś taki nigdy 
nie byłby zabójcą, którego potrzebowaliśmy. Nie mógłby 
ruszać do bitwy zdecydowany zwyciężyć za wszelką cenę.  
Gdybyś wiedział, nie byłbyś do tego zdolny. A gdybyś był 
osobą, która mogłaby to zrobić nawet wiedząc, nie 
potrafiłbyś dostatecznie dobrze zrozumieć robali.  
   - I to musiało być dziecko, Ender - dodał Mazer. - Byłeś 
szybszy ode mnie. Lepszy ode mnie. Ja byłem już zbyt stary i 
zbyt ostrożny. Żaden porządny człowiek, który zna wojnę, nie 
włożyłby w walkę całego serca. Ale ty jej nie znałeś.  
Dopilnowaliśmy tego. Byłeś zuchwały, błyskotliwy i młody. Po 
to przyszedłeś na świat.  
   - Mieliśmy pilotów w naszych statkach.  
   - Tak.  
   - Kazałem im atakować i ginąć, i nawet o tym nie wiedziałem.  
   - Oni wiedzieli, Ender. I atakowali mimo to. Rozumieli, o 
co walczą.  
   - Nikt mnie nie pytał! Ani razu nie powiedzieliście mi 
prawdy!  
   - Miałeś posłużyć jako broń, Ender. Jak miotacz, jak Mały 
Doktor, działający bezbłędnie bez wiedzy o tym, w co został 
wymierzony. To my cię wymierzyliśmy, Ender. Na nas spoczywa 
odpowiedzialność. Jeśli popełniliśmy błąd, to my jesteśmy 
winni.  
   - Powiecie mi to później - Ender zamknął oczy.  
   Mazer Rackham potrząsnął nim mocno.  
   - Nie zasypiaj, Ender - zawołał. - To bardzo ważne.  
   - Skończyliście ze mną - odparł Ender. - Teraz dajcie mi 
spokój.  
   - Dlatego właśnie przyszliśmy - wyjaśnił Mazer. - 
Próbujemy ci to wytłumaczyć. Oni wcale jeszcze z tobą nie 
skończyli.  Powariowali tam, na dole. Chcą zacząć wojnę. 
Amerykanie twierdzą, że Układ Warszawski zamierza ich 
napaść, a Rosjanie zarzucają to samo Hegemonowi. Wojna z 
robalami skończyła się niecałe dwadzieścia cztery godziny 
temu, a oni znów walczą, jeszcze gorzej niż dawniej. I 
wszyscy myślą o tobie. Wszyscy chcą ciebie. Jesteś 
największym przywódcą wojskowym w historii. Pragną, byś 
poprowadził ich armie.  Amerykanie. Hegemon. Wszyscy oprócz 
Układu Warszawskiego, ale ci woleliby, żebyś zginął.  
   - Nie mam nic przeciwko temu - stwierdził Ender.  
   - Musimy cię stąd zabrać. Na Erosie jest pełno rosyjskich 
marines, a Polemarcha jest Rosjaninem. Lada chwila może się 
polać krew.  
   Ender znów odwrócił się do nich plecami. Tym razem mu nie 
przeszkadzali. Nie spał jednak. Słuchał.  
   - Tego się obawiałem, Rackham. Za mocno go przycisnąłeś.  
Mniej ważne placówki mogły poczekać. Mogłeś mu dać parę dni 
odpoczynku.  
   - Ty też zaczynasz, Graff? Próbujesz osądzić, jak mogłem 
to lepiej rozegrać? Nie wiesz, co by się stało, gdybym nie 
naciskał. Nikt nie wie. Zrobiłem to tak, jak uznałem za 
stosowne i udało mi się. To najważniejsze: udało się.  
Zapamiętaj sobie tę obronę, Graff. Tobie także może się 
kiedyś przydać.  
   - Przepraszam.  
   - Sam widzę, jak to się na nim odbiło. Pułkownik Liki 
uważa, że trwałe urazy są wysoce prawdopodobne, ale ja w to 
nie wierzę. Jest zbyt silny. Zwycięstwo wiele dla niego 
znaczyło. I zwyciężył.  
   - Nie mów mi o sile. Ten dzieciak ma jedenaście lat. Daj 
mu odpocząć, Rackham. Sytuacja nie jest jeszcze krytyczna.
Możemy postawić wartownika przed jego drzwiami.  
   - Albo postawić wartownika przed innymi drzwiami i 
udawać, że to jego.  
   - Wszystko jedno.  
   Potem odeszli. Ender zasnął znowu.  

   Czas mijał, niemal nie dotykając Endera. Muskał go tylko 
przelotnie. Raz chłopiec przebudził się na kilka minut 
czując, jak coś uciska mu rękę, napiera na nią tępym, 
upartym bólem. Dotknął tego palcami; to była igła wbita w 
żyłę. Próbował ją wyciągnąć, ale była przylepiona plastrem, 
a on nie miał sił. Innym razem zbudził się w ciemności, 
słysząc ciche pomruki i przekleństwa. W uszach dzwoniło mu 
jeszcze od nagłego hałasu, który przerwał sen. "Zapalcie 
światło", powiedział ktoś. Kiedy indziej zdawało mu się, że 
słyszy obok siebie czyjś cichy szloch.  
   Może trwało to tylko jeden dzień; może tydzień; sądząc po 
snach, mogły minąć miesiące. W snach kilkakrotnie przeżył 
całe swe życie. Znów przechodził przez Napój Olbrzyma i 
obok dzieci-wilków, przeżywał straszne śmierci i ciągłe 
morderstwa; słyszał głos, szepczący do niego wśród drzew: 
Musiałeś je zabić, by dotrzeć na Koniec Świata.  
Próbował odpowiadać: Nie chciałem nikogo zabijać. Nikt mnie 
nie pytał, czy chcę zabijać. Ale las śmiał się z niego. A 
kiedy skakał z urwiska na Końcu Świata, lądował czasem nie 
na chmurze, ale w myśliwcu, niosącym go do punktu 
obserwacyjnego nad powierzchnią świata robali. Mógł wtedy 
oglądać, raz za razem, erupcję śmierci w chwili, gdy dr 
System uruchamiał reakcję we wnętrzu planety. Potem zbliżał 
się jeszcze, coraz bardziej, aż wreszcie widział, jak 
wybuchają pojedyncze robale, rozbłyskują światłem i na jego 
oczach zmieniają w kupki pyłu. Widział też królowę otoczoną 
młodymi; tyle że królowa była jego matką, a młode stawały 
się Valentine i wszystkimi dziećmi, które znał ze Szkoły 
Bojowej. Jedno z nich miało twarz Bonza i leżało tam 
krwawiąc z oczu i nosa. Nie masz honoru, mówiło. A sen 
kończył się zawsze zwierciadłem, powierzchnią stawu lub 
metalową burtą statku - czymś, co odbijało jego twarz. Z 
początku widział wtedy twarz Petera, zalaną krwią, ze 
zwisającym z ust ogonem węża. Dopiero po jakimś czasie
zobaczył własną, starą i smutną, o oczach pełnych żalu po 
miliardach, miliardach zamordowanych. Były to jednak jego 
własne oczy i cieszył się, że je odzyskał.  
   Taki był świat, w którym przebywał Ender przez długie, 
długie lata w ciągu pięciu dni po zakończeniu Wojny Ligi.  
   Gdy znów się przebudził, leżał w ciemności. Z daleka 
dobiegały stłumione, głuche odgłosy wybuchów. Nasłuchiwał 
przez chwilę. Potem usłyszał ciche kroki.  
   Odwrócił się i błyskawicznie wyciągnął rękę, by złapać 
tego, kto się do niego skradał. Rzeczywiście, pochwycił 
czyjeś ubranie i szarpnął je w dół, w stronę kolan, gotów 
zabić, gdyby zaszła potrzeba.  
   - To ja, Ender! To ja!  
   Znał ten głos. Wypłynął z jego pamięci, jakby pochodził 
sprzed miliona lat.  
   - Alai.  
   - Salaam, dupku. Co ty wyprawiasz? Chciałeś mnie zabić?  
   - Tak. Myślałem, że to ty mnie chcesz zabić.  
   - Miałem zamiar cię obudzić. Dobrze przynajmniej, że 
zostało ci trochę instynktu samozachowawczego. Mazer mówi o 
tobie tak, jakbyś się stawał rośliną.  
   - Próbowałem. Co to za wybuchy?  
   - Tutaj trwa wojna. Dla bezpieczeństwa wyciemnili naszą 
sekcję.  
   Ender zsunął nogi, by usiąść, ale nie potrafił. Za mocno 
huczało mu w głowie. Skrzywił się z bólu.  
   - Nie siadaj, Ender. Wszystko jest w porządku. Wygląda na 
to, że jeszcze możemy wygrać. Nie wszyscy ludzie Układu 
Warszawskiego poparli Polemarchę. Wielu przeszło na naszą 
stronę, kiedy Strategos powiedział, że zachowujesz lojalność 
wobec MF.  
   - Spałem.  
   - Więc kłamał. Ale chyba nie knułeś zdrady przez sen? 
Paru Rosjan, którzy przyszli do nas, mówiło, że kiedy 
Polemarcha kazał im znaleźć cię i zabić, to niewiele 
brakowało, by jego zabili. Cokolwiek myślą o innych, Ender, 
ciebie kochają.  Cały świat oglądał nasze bitwy. Nagrania 
szły dniem i nocą.  Pełny zapis, razem z twoim głosem 
wydającym rozkazy.  Pokazali wszystko, bez żadnych cięć. 
Dobra robota. Karierę w filmie masz jak w banku.  
   - Nie wydaje mi się - mruknął Ender.  
   - Żartowałem. Chłopie, możesz to sobie wyobrazić? 
Wygraliśmy wojnę. Tak strasznie nam zależało, żeby dorosnąć 
i wziąć w niej udział, a to byliśmy my, przez cały czas. 
Wiesz, o co mi chodzi, Ender. Jesteśmy dziećmi. A to właśnie 
my wygraliśmy - Alai roześmiał się. - No, przynajmniej ty. 
Nie wiedziałem, jak nas wyciągniesz z tego ostatniego 
układu.  Ale udało ci się. Dobry byłeś.  
   Ender zauważył, że Alai używa czasu przeszłego. Był dobry.  
   - A jaki jestem teraz, Alai?  
   - Nadal dobry.  
   - W czym?  
   - W... we wszystkim. Milion żołnierzy pójdzie za tobą na 
koniec Wszechświata.  
   - Nie chcę iść na koniec Wszechświata.  
   - Więc gdzie chcesz pójść? Oni podążą za tobą.  
   Chcę wrócić do domu, pomyślał Ender, ale nie wiem, gdzie 
to jest.  
   Huk wybuchów ucichł.  
   - Słuchaj - powiedział Alai.  
   Nasłuchiwali. Otworzyły się drzwi. Ktoś stanął w progu. 
Ktoś nieduży.  
   - Już po wszystkim - oznajmił. To był Groszek. Jakby dla 
potwierdzenia jego słów zapłonęły światła.  
   - Cześć, Groszek - powiedział Ender.  
   - Cześć, Ender.  
   Za nim weszła Petra i Dink, trzymający ją za rękę. 
Zbliżyli się do łóżka Endera.  
   - Patrzcie, nasz bohater się obudził - zawołał Dink.  
   - Kto wygrał? - spytał Ender.  
   - My wygraliśmy, Ender - odparł Groszek. - Byłeś przy 
   tym.  
   - On jeszcze nie zwariował, Groszek, nie do tego stopnia.  
Chce wiedzieć, kto wygrał teraz - Petra ujęła dłoń Endera. - 
Na Ziemi uzgodniono zawieszenie broni. Od paru dni trwały 
negocjacje. Zgodzili się w końcu na przyjęcie Propozycji 
Locke'a.  
   - On nic nie wie o Propozycji Locke'a.  
   - Jest dość skomplikowana, ale oznacza przede wszystkim, 
że MF będzie istniała nadal, tylko z wyłączeniem Układu 
Warszawskiego. W związku z tym ich marines wracają do domu.  
Moim zdaniem Rosja zgodziła się, bo trwa tam rewolta ich 
słowiańskich helotów. Każdy ma jakieś problemy. Tutaj 
zginęło jakichś pięciuset ludzi, ale na Ziemi było gorzej.  
   - Hegemon ustąpił - dodał Dink. - Na dole panuje istne 
szaleństwo. Nikt się tym nie przejął.  
   - Dobrze się czujesz? - spytała Petra, muskając palcami 
jego czoło. - Przestraszyłeś nas. Powiedzieli, że oszalałeś, 
a my im na to, że chyba sami poszaleli.  
   - Jestem szalony - odparł Ender. - Ale poza tym chyba 
wszystko w porządku.  
   - A kiedy doszedłeś do tego wniosku? - zainteresował się 
Alai.  
   - Kiedy mi się zdawało, że chcesz mnie zabić i 
postanowiłem zabić cię pierwszy. Jestem chyba mordercą aż do 
szpiku kości, ale wolę być raczej żywy niż martwy.  
   Śmiejąc się przyznali mu rację. Potem Ender rozpłakał się 
i objął mocno Petrę i Groszka, którzy stali najbliżej.  
   - Tęskniłem za wami - szepnął. - Tak strasznie chciałem 
was zobaczyć.  
   - I zobaczyłeś nas w strasznej formie - odparła Petra.  
Pocałowała go w policzek.  
   - Zobaczyłem was wspaniałych. Tych, których najbardziej 
potrzebowałem, zużyłem najszybciej. Marnie to zaplanowałem.  
   - U nas już w porządku - oświadczył Dink. - Nie stało się 
nic takiego, czego nie wyleczyłoby pięć dni siedzenia pod 
miotłą w wyciemnionych pokojach, w samym środku wojny.  
   - Nie muszę już być waszym dowódcą, prawda? - spytał 
Ender.  - Nie chciałbym więcej nikim dowodzić.  
   - Nie musisz nikim dowodzić - odparł Dink. - Ale zawsze 
będziesz naszym dowódcą.  
   Przez chwilę milczeli wszyscy.  
   - Co teraz będziemy robić?- odezwał się Alai. - Wojna z 
robalami skończona, tak samo jak wojna na Ziemi, a nawet 
tutaj. Co zrobimy?  
   - Jesteśmy dziećmi - stwierdziła Petra. - Pewnie każą nam 
iść do szkoły. Takie jest prawo. Musisz chodzić do szkoły, 
dopóki nie skończysz siedemnastu lat.  
   Wtedy wybuchnęli śmiechem. Śmiali się tak długo, że łzy 
płynęły im po policzkach.

Rozdział 15 
Mówca Umarłych

   Jezioro trwało nieruchomo w bezwietrznej pogodzie. Dwaj 
mężczyźni siedzieli na krzesłach ustawionych na pływającym 
pomoście. Niewielka, drewniana tratwa unosiła się na wodzie.  
Graff wsunął stopę w pętlę liny i przyciągał ją do siebie, 
potem pozwalał jej odpłynąć, by przyciągnąć znowu.  
   - Stracił pan na wadze.  
   - Jeden stres jej dodaje, inny odejmuje. Jestem we 
władzy  chemii.  
   - To musiało być trudne.  
   - Niespecjalnie - Graff wzruszył ramionami. - Wiedziałem, 
że mnie uniewinnią.  
   - Niektórzy z nas nie byli o tym przekonani. Zdawało się, 
że ludzie powariowali. Brutalne traktowanie dzieci, 
zaniedbanie obowiązków, prowadzące do zabójstwa... te filmy 
z Bonzem i Stilsonem były dość ponure. Trudno patrzeć, jak 
jedno dziecko robi coś takiego drugiemu.  
   - Moim zdaniem właśnie te filmy mnie uratowały. 
Oskarżenie mocno je pocięło, ale my pokazaliśmy całość. Było 
jasne, że to nie Ender sprowokował zajście. Potem sprawa 
szła o domysły. Powiedziałem, że zrobiłem to, co uznałem za 
konieczne dla ocalenia ludzkiej rasy i udało mi się.  
Przekonaliśmy sędziów, że oskarżenie musi udowodnić ponad 
wszelką wątpliwość, że Ender wygrałby wojnę bez naszego 
szkolenia. Potem wszystko było już proste. Potrzeby wojny.  
   - W każdym razie, Graff, przyjęliśmy to z wielką ulgą.  
Owszem, kłóciliśmy się i wiem, że oskarżenie wykorzystało 
przeciwko panu nagrania naszych rozmów. Wtedy jednak 
wiedziałem już, że miał pan rację i chciałem zeznawać na 
pańską korzyść.  
   - Wiem, Anderson. Adwokat mi powiedział.  
   - I co pan teraz zrobi?  
   - Nie wiem. Na razie ciągle odpoczywam. Mam parę lat 
zaległego urlopu. Wystarczy, żeby dociągnąć do emerytury.  
Mam też odłożone w bankach mnóstwo pieniędzy z pensji, 
której nigdy nie wykorzystywałem. Mógłbym żyć z procentów.  
Może nic nie będę robił.  
   - Nieźle to brzmi. Ale ja bym nie wytrzymał. Proponowali 
mi katedry na trzech różnych uniwersytetach, ponieważ 
teoretycznie jestem wykładowcą. Nie wierzą, kiedy im 
tłumaczę, że w Szkole Bojowej interesowała mnie wyłącznie 
gra. Sądzę, że skorzystam z drugiej oferty.  
   - Komisarz rozgrywek?  
   - Teraz, kiedy wojna się skończyła, znowu można wrócić do 
gier. Zresztą, to i tak będą wakacje. Tylko dwadzieścia 
osiem drużyn w lidze. Chociaż, po tylu latach przyglądania 
się naszym dzieciakom, football przywodzi na myśl zderzające 
się ze sobą ślimaki.  
   Roześmieli się obaj. Graff odepchnął stopą tratwę.  
   - Co to za tratwa? Przecież nie mógłby pan na niej 
   pływać.  
   Graff pokręcił głową.  
   - To Ender ją zbudował.  
   - No tak. Przecież pan go tutaj przywiózł.  
   - Nawet przyznali mu tę posiadłość na własność.  
Dopilnowałem, by został należycie wynagrodzony. Do końca 
życia nie zabraknie mu pieniędzy.  
   - Jeśli tylko pozwolą mu wrócić, żeby je wydać.  
   - Nigdy nie pozwolą.  
   - Mimo że Demostenes agituje za jego powrotem?  
   - Demostenes nie występuje już w sieciach.  
   Anderson uniósł brwi.  
   - A to dlaczego?  
   - Demostenes się wycofał. Na stałe.  
   - Pan coś wie, stary oszuście. Pan wie, kim jest 
Demostenes.  
   - Był.  
   - Więc niech pan powie.  
   - Nie.  
   - Przestał pan być zabawny, Graff.  
   - Nigdy nie byłem.  
   - Niech pan przynajmniej powie, dlaczego. Wielu z nas 
uważało, że pewnego dnia Demostenes zostanie Hegemonem.  
   - Nigdy nie było takiej możliwości. Nie, nawet ten jego 
tłum politycznych kretynów nie przekona Hegemona, by 
sprowadził Endera na Ziemię. Jest zbyt niebezpieczny.  
   - Ma dopiero jedenaście lat. Teraz dwanaście.  
   - Jest więc tym bardziej niebezpieczny, ponieważ tak 
łatwo nim kierować. Cały świat liczy się z imieniem Endera. 
To boskie dziecko, cudotwórca, trzymający w dłoniach życie i 
śmierć. Każdy drobny tyran pragnąłby postawić chłopaka na 
czele armii i patrzeć, jak wszyscy inni przyłączają się do 
niego albo trzęsą ze strachu. Gdyby Ender wrócił na Ziemię, 
chciałby zamieszkać tutaj, odpoczywać, ocalić, ile się da ze 
swego dzieciństwa. Ale nie pozwolą mu odpocząć.  
   - Rozumiem. I ktoś wytłumaczył to Demostenesowi?  
   - Demostenes wytłumaczył to komuś innemu. Komuś, kto 
potrafiłby wykorzystać Endera jak nikt inny, by rządzić 
światem i sprawić, że świat byłby z tego zadowolony.  
   - Kto?  
   - Locke.  
   - Locke przekonywał, że Ender powinien zostać na Erosie.  
   - Nie wszystko jest takie, jakim się wydaje.  
   - To dla mnie za skomplikowane, Graff. Daj mi grę. 
Proste, jasne reguły. Sędziów. Początek i koniec. Zwycięzców 
i przegranych, a potem wszyscy wracają do domu, do żon.  
   - Załatwi mi pan czasem bilety na mecz?  
   - Nie zostanie pan tutaj i nie wycofa się, prawda?  
   - Nie.  
   - Przechodzi pan do Hegemonii?  
   - Jestem nowym Ministrem Kolonizacji.  
   - Więc zdecydowali się na to?  
   - Czekamy tylko na raporty z kolonii robali. Wie pan, te 
planety czekają, już zagospodarowane, z miastami i 
przemysłem. Bardzo to wygodne. Cofniemy prawa ograniczające 
przyrost naturalny...  
   - Których i tak wszyscy nienawidzą...  
   - I każdy trzeci, czwarty i piąty wsiądzie na statek, by 
ruszyć ku światom znanym i nieznanym.  
   - I ludzie wyruszą?  
   - Ludzie zawsze wyruszają. Zawsze. Wierzą, że potrafią 
urządzić życie lepiej niż w domu.  
   - Do diabła, może naprawdę potrafią.  

   Z początku Ender wierzył, że zabiorą go na Ziemię, gdy 
tylko wszystko się uspokoi. Ale wszystko się uspokoiło, 
pokój panował już od roku i stało się jasne, że nie mają 
zamiaru pozwolić mu na powrót, że jest o wiele bardziej 
użyteczny jako imię i legenda niż niewygodna osoba z krwi i 
kości.  
   W dodatku przed sądem wojskowym trwało postępowanie w 
sprawie przestępstw pułkownika Graffa. Admirał Chamrajnagar 
starał się nie dopuszczać Endera do sprawozdań, ale nie 
udało mu się. Enderowi także nadano stopień admirała i choć 
zwykle tego unikał, tym razem wykorzystał przysługujące mu 
przywileje. Dlatego mógł oglądać wideo z walk ze Stilsonem i 
Bonzem, widział fotografie zwłok, słuchał sporów prawników i 
psychologów, czy popełnił morderstwo, czy raczej zabił w 
obronie własnej. Miał na ten temat własną opinię, nikt go 
jednak nie pytał. Przez cały czas trwania procesu atakowano 
właściwie Endera. Prokurator był zbyt inteligentny, by 
oskarżać wprost, ale próbował przedstawić go jako chorego, 
perwersyjnego, przestępczego maniaka.  
   - Nie przejmuj się - poradził mu Mazer Rackham. - 
Politycy się ciebie boją, ale jeszcze nie potrafią ci zepsuć 
reputacji. To się nie uda, dopóki za trzydzieści lat nie 
wezmą się za ciebie historycy.  
   Ender nie dbał o reputację. Oglądał zapisy obojętnie, 
choć z lekkim rozbawieniem. Zabił w walce dziesięć miliardów 
robali, którzy byli równie inteligentni i wcale nie gorsi 
niż ludzie, którzy nawet nie próbowali atakować ludzi po raz 
trzeci, a nikt nawet nie pomyślał, by nazwać to 
przestępstwem.  
   Wszystkie te zbrodnie obciążały jego sumienie; śmierć 
Stilsona i Bonza nie bardziej, ale i nie mniej niż 
pozostałe.  
   Z tym ciężarem czekał długie, puste miesiące, by świat, 
który ocalił, uznał, że może wrócić do domu.  
   Przyjaciele opuszczali go z żalem. Jeden po drugim 
wracali do swych rodzin, do domów, gdzie witano ich jak 
bohaterów.  Ender oglądał nagrania ich powrotów i był 
wzruszony słysząc, jak chwalą Endera Wiggina, który nauczył 
ich wszystkiego i poprowadził do zwycięstwa. Gdy jednak 
apelowali, by sprowadzić go na Ziemię, cenzura wycinała te 
zdania i nikt nie słyszał ich próśb.  
   Przez długi czas na Erosie nie było nic do roboty, poza 
uprzątaniem pozostałości po krwawej Wojnie Ligi i 
odbieraniem raportów od statków, kiedyś okrętów bojowych, 
badających kolonie robali.  
   Teraz jednak wrzała tu praca i zebrało się więcej ludzi
niż kiedykolwiek w czasie wojny. Koloniści przybywali, by 
szykować się do podróży na opustoszałe planety. Ender 
pomagał, gdy tylko mu pozwalali; trudno im było pojąć, że 
dwunastoletni chłopiec może być równie utalentowany w 
sprawach pokoju, co wojny. Ale cierpliwie znosił ich 
skłonność do ignorowania go; nauczył się przekazywać swoje 
sugestie poprzez kilku dorosłych, którzy go słuchali i 
powtarzali jego pomysły jako własne. Nie zależało mu na 
uznaniu, ale na wykonaniu pracy.  
   Jednego tylko nie potrafił znieść: uwielbienia, jakie 
okazywali mu koloniści. Zaczął unikać zamieszkiwanych przez 
nich tuneli, ponieważ zawsze rozpoznawali go - świat 
zapamiętał dobrze jego twarz - a potem krzyczeli, klaskali, 
ściskali go i gratulowali, pokazywali dzieci nazwane jego 
imieniem i mówili, że jego młodość łamie im serca, że nie 
winią go za te morderstwa, bo przecież to nie jego wina, 
jest tylko dzieckiem...  
   Krył się przed nimi najlepiej jak potrafił.  
   Jednak był wśród kolonistów ktoś, przed kim nie mógł się 
schować.  
   Tego dnia przebywał poza Erosem. Poleciał promem na nowy 
SMG, gdzie uczył się wykonywania prac pokładowych na 
statkach. Chamrajnagar mówił, że praca fizyczna nie przystoi 
oficerowi, lecz Ender odpowiadał, że ponieważ nie ma już 
popytu na jego dotychczasowe umiejętności, pora, by poznał 
coś nowego.  
   Wezwali go przez komunikator skafandra; ktoś chciał się z 
nim zobaczyć, gdy tylko wróci. Enderowi nie przychodził na 
myśl nikt, kogo chciałby widzieć, więc nie spieszył się 
zbytnio. Dokończył montażu osłony ansibla statku, potem 
przeciągnął się hakiem ponad burtą i wpłynął do śluzy.  
   Czekała na niego przed drzwiami szatni. Zirytował się, że 
pozwolili koloniście niepokoić go nawet tutaj, gdzie chciał 
być sam. Kiedy jednak przyjrzał się uważniej, dostrzegł, że 
znałby tę młodą kobietę, gdyby była małą dziewczynką.  
   - Valentine - powiedział.  
   - Cześć, Ender.  
   - Co ty tu robisz?  
   - Demostenes się wycofał. Teraz wyruszam z pierwszą 
   kolonią.  
   - To podróż na pięćdziesiąt lat.  
   - Na pokładzie statku tylko dwa.  
   - Ale gdybyś kiedyś wróciła, każdy, kogo znałaś na Ziemi 
zdąży umrzeć...  
   - O to właśnie mi chodzi. Miałam jednak nadzieję, że 
poleci ze mną ktoś z Erosa.
   - Nie chcę lecieć na planetę, którą ukradliśmy robalom. 
Chcę tylko wrócić do domu.  
   - Nigdy nie wrócisz na Ziemię, Ender. Zadbałam o to przed 
startem.  
   Patrzył na nią w milczeniu.  
   - Zaraz ci o tym opowiem. Gdybyś miał ochotę mnie 
znienawidzić, możesz zacząć natychmiast.  
   Poszli razem do maleńkiej kabiny Endera w SMG i tam 
wyjaśniła mu wszystko. Peter chciał jego powrotu, pod 
ochroną Rady Hegemona.  
   - W obecnej sytuacji znalazłbyś się praktycznie pod 
kontrolą Petera, ponieważ połowa Rady robi to, czego on 
chce. Tych, którzy nie jedzą Locke'owi z ręki, trzyma w 
garści innymi sposobami.  
   - Czy wiedzą, kim jest naprawdę?  
   - Tak. Nie jest powszechnie znany, ale ludzie na wysokich 
stanowiskach wiedzą. Ma zbyt duże wpływy, by przejmowali się 
jego wiekiem. Dokonał niewiarygodnych rzeczy.  
   - Zauważyłem, że układ pokojowy sprzed roku nazwano jego 
imieniem.  
   - To był punkt zwrotny jego kariery. Wysunął tę 
propozycję za pośrednictwem przyjaciół z sieci publicznych, 
a potem Demostenes także ją poparł. Na taki moment czekał - 
żeby dla jakiegoś dużego przedsięwzięcia wykorzystać wpływ 
Demostenesa na motłoch i Locke'a wśród inteligencji. Jego 
akcja powstrzymała naprawdę paskudną wojnę, która mogła 
potrwać całe dziesięciolecia.  
   - Postanowił zostać politykiem?  
   - Chyba tak. Ale w chwili szczerości powiedział mi
cynicznie, że gdyby pozwolił Lidze rozpaść się zupełnie, 
musiałby zdobywać świat po kawałku. Dopóki trwa Hegemonia, 
może to zrobić za jednym zamachem.  
   Ender pokiwał głową.  
   - Tak, to podobne do Petera.  
   - Zabawne, prawda? Peter ocalił miliony istnień.  
   - A ja zabiłem miliardy.  
   - Nie to chciałam powiedzieć.  
   - Więc miał zamiar mnie wykorzystać?  
   - Zaplanował wszystko dokładnie. Zaraz po twoim powrocie
chciał odkryć swoją tożsamość i powitać cię przed kamerami. 
Starszy brat Endera Wiggina, a przy tym wielki Locke, 
architekt pokoju. Obok ciebie wydałby się prawie dorosły. A 
jesteście teraz podobni do siebie bardziej niż kiedykolwiek. 
Potem bez większych problemów przejąłby władzę.  
   - Dlaczego go powstrzymałaś?  
   - Ender, nie byłbyś szczęśliwy, spędzając resztę życia w 
roli marionetki Petera.  
   - Dlaczego? Cały czas byłem czyjąś marionetką.  
   - Ja też. Pokazałam Peterowi wszystkie materiały, jakie 
udało mi się zebrać - dość, by przekonać ludzi, że jest 
psychopatycznym mordercą. Miałam kolorowe zdjęcia 
torturowanych wiewiórek i filmy z czujnika o tym, jak cię 
traktował. Sporo pracy kosztowało mnie skompletowanie tego 
wszystkiego, ale kiedy to zobaczył, bez sprzeciwu dał mi,
co chciałam. A chciałam wolności dla ciebie i dla mnie.  
   - Moim zdaniem wolność nie polega na mieszkaniu w domu 
ludzi, których zabiłem.  
   - Ender, co się stało, to się nie odstanie. Ich planety 
są teraz puste, a nasza przepełniona. I możemy ze sobą 
zabrać to, czego ich światy nigdy nie znały: miasta pełne 
ludzi, którzy przeżywają swoje osobiste, indywidualne życie, 
którzy kochają się i nienawidzą. Na wszystkich światach 
robali można było opowiedzieć tylko jedną historię; kiedy my 
tam dotrzemy, będzie mnóstwo historii i każdego dnia 
będziemy wymyślać ich zakończenia. Ziemia należy do Petera, 
Ender. I jeśli nie polecisz ze mną, ściągnie cię tam i 
wykorzysta tak, że pożałujesz, że się urodziłeś. Masz teraz 
jedyną szansę, by się mu wymknąć.  
   Ender nie odpowiedział.  
   - Wiem, o czym myślisz, Ender. Że próbuję cię kontrolować 
tak samo, jak Peter, Graff i wszyscy inni.  
   - Owszem, przyszło mi to do głowy.  
   - Witaj wśród ludzi. Nikt nie steruje własnym życiem, 
Ender.  Najlepsze, co można zrobić, to pozwolić sobą 
kierować tym, którzy są dobrzy, którzy cię kochają. Nie 
przyleciałam tu dlatego, że chcę zostać kolonistą. 
Przyleciałam, bo spędziłam całe życie w towarzystwie brata, 
którego nienawidzę. Teraz chcę poznać brata, którego kocham, 
zanim będzie za późno, zanim przestaniemy być dziećmi.  
   - Już jest na to za późno.  
   - Nie masz racji, Ender. Wydaje ci się, że jesteś 
dorosły, zmęczony i rozgoryczony tym wszystkim, ale w głębi 
serca jesteś dzieckiem. Tak samo, jak ja. Możemy zachować to 
w tajemnicy przed wszystkimi. Kiedy ty będziesz zarządzał 
kolonią, a ja będę pisać filozoficzne traktaty o polityce, 
nikt się nie domyśli, że pod osłoną nocy przemykamy się do 
swoich pokoi, żeby grać w warcaby albo tłuc się poduszkami.  
   Ender roześmiał się, ale nie uszły jego uwagi pewne 
słowa, wypowiedziane tonem zbyt obojętnym, by mogły być 
przypadkowe.  
   - Zarządzał?  
   - Jestem Demostenesem, Ender. Odeszłam z hukiem. Było 
publiczne oświadczenie, że tak bardzo wierzę w ideę 
kolonizacji, że postanowiłam sama odlecieć pierwszym 
statkiem. Równocześnie Minister Kolonizacji, były pułkownik 
nazwiskiem Graff, poinformował, że pilotem tego statku 
będzie sam wielki Mazer Rackham, a zarządcą kolonii Ender 
Wiggin.  
   - Mogli mnie zapytać.  
   - Chciałam to zrobić sama.  
   - Ale informacja została już ogłoszona.  
   - Nie. Ogłoszą ją jutro, jeśli się zgodzisz. Mazer 
wyraził zgodę kilka godzin temu, na Erosie.  
   - I mówisz wszystkim, że jesteś Demostenesem?  
Czternastoletnia dziewczynka?  
   - Poinformowano tylko, że Demostenes wyrusza z 
kolonistami.  Przez następne pięćdziesiąt lat mogą studiować 
listę pasażerów i zastanawiać się, który z nich jest tym 
wielkim demagogiem Ery Locke'a.  
   Ender ze śmiechem pokręcił głową.  
   - To cię naprawdę bawi, Val.  
   - A dlaczego nie?  
   - No dobrze. Polecę. Może nawet jako zarządca, jeśli ty i 
Mazer mi pomożecie. Moje zdolności są tutaj trochę za mało 
wykorzystywane.  
   Pisnęła z radości i rzuciła się mu na szyję, dokładnie tak, 
jak zwykła nastolatka, która dostała od młodszego brata 
wymarzony prezent.  
   - Val - powiedział z powagą Ender. - Chcę, żebyś 
zrozumiała jedno: nie lecę dla ciebie. Ani po to, żeby 
rządzić kolonią albo dlatego, że się tu nudzę. Lecę, 
ponieważ znam robale lepiej niż ktokolwiek z żywych i jeśli 
tam dotrę, może zrozumiem ich jeszcze lepiej. Odebrałem im 
przyszłość; mogę im to wynagrodzić jedynie próbując nauczyć 
się jak najwięcej z ich przeszłości.  
                              *
   Podróż trwała długo. Nim dobiegła końca, Val skończyła 
pierwszy tom swojej historii wojen z robalami i jako 
Demostenes przekazała go ansiblem na Ziemię. Ender zaś 
zdobył coś więcej, niż tylko pochlebstwa współpasażerów.  
Zdążyli go poznać i darzyli go szacunkiem i miłością.
   Dobrze sobie radził w nowym świecie, rządząc raczej z 
pomocą perswazji niż dekretów. Jak pozostali, ciężko 
pracował. Najważniejszym jednak jego zadaniem bez wątpienia 
było badanie pozostałości po robalach. Szukał wśród budowli, 
maszyn i dawno nie uprawianych pól tego, co ludzie mogliby 
wykorzystać. Nie było żadnych książek - robale nigdy ich nie 
potrzebowały. Wszystko przechowywały w pamięci, wszystko 
mówiły tylko myśląc. Ich wiedza umarła wraz z nimi.  
   A jednak... solidne dachy nad ich pomieszczeniami dla 
zwierząt i magazynami żywności powiedziały Enderowi, że zima 
na tej planecie będzie ciężka i śnieżna. Płoty z 
zaostrzonych pali pochylonych na zewnątrz świadczyły o 
obecności zwierząt zagrażających stadom i plonom. Z 
istnienia młyna wywnioskował, że podłużne owoce o paskudnym 
smaku, rosnące w zapuszczonych sadach, suszono i mielono na 
mąkę. A szelki, w których kiedyś dorośli nosili młode na 
pola, przekonały go, że choć robale nie dbały o 
indywidualność, to jednak kochały swoje dzieci.  
   Lata mijały i życie ustabilizowało się. Koloniści 
mieszkali w drewnianych domach, a tunele robali 
wykorzystywali na magazyny i warsztaty. Teraz rządziła tu 
rada, administratorów wybierano, więc Ender - choć nadal 
nazywano go zarządcą - był właściwie tylko sędzią. Zdarzały 
się przestępstwa i spory, obok uprzejmości i współpracy; 
byli ludzie, którzy się kochali, i tacy, którzy 
nienawidzili; to był świat człowieka. Nikt już nie czekał 
niecierpliwie na kolejną transmisję ansibla; sławne na Ziemi 
imiona tutaj znaczyły niewiele. Znali jedynie Petera Wiggina, 
Hegemona Ziemi; otrzymywali tylko wiadomości o pokoju, o 
dobrobycie, o wielkich statkach opuszczających obrzeża 
Układu Słonecznego Ziemi, mijających tarczę kometarną i 
ruszających w podróż, by zaludnić światy robali. Wkrótce 
miały powstać nowe kolonie na ich świecie, Świecie Endera; 
wkrótce mieli pojawić się sąsiedzi. Byli już w połowie 
drogi, ale nikt się tym nie przejmował. Pomogą 
nowo przybyłym, kiedy się tu zjawią, ale teraz najważniejsze 
było, kto się z kim ożeni, kto zachorował, kiedy nadchodzi 
pora siewu i dlaczego właściwie mam mu płacić, jeśli cielak 
zdechł trzy tygodnie po tym, jak go kupiłem.  
   - Stali się ludźmi Ziemi - stwierdziła Valentine. - 
Nikogo nie obchodzi, że właśnie dzisiaj Demostenes wysyła 
siódmy tom historii. Tutaj nikt go nie przeczyta.  
   Ender wcisnął klawisz i na ekranie pojawiła się kolejna 
strona.  
   - Niezwykle wnikliwe spostrzeżenie, Valentine. Ile 
jeszcze tomów zostało ci do końca?  
   - Tylko jeden. Historia Endera Wiggina.  
   - Jak to zrobisz? Zaczekasz z pisaniem, aż umrę?  
   - Nie. Będę pisać i przerwę, kiedy dojdę do dni 
dzisiejszych.  
   - Mam lepszy pomysł. Doprowadź całość do zwycięstwa w 
ostatniej bitwie. Skończ w tym miejscu. Nic, co dokonałem 
później, nie jest warte zapisywania.  
   - Może - mruknęła Valentine. - A może nie.  
                              *
   Ansibl przyniósł wiadomość, że statek nowej kolonii 
przybędzie już za rok. Prosili, by Ender znalazł im miejsce 
do osiedlenia, wystarczająco bliskie jego kolonii, by mogli 
ze sobą handlować, a dostatecznie dalekie, by obie kolonie 
miały oddzielne rządy. Ender wziął śmigłowiec i ruszył na 
poszukiwania. Zabrał ze sobą jedno z dzieci, 
jedenastoletniego chłopca imieniem Abra; miał ledwie trzy 
lata, kiedy powstawała kolonia i nie pamiętał już innego 
świata. Odlatywali z Enderem daleko, rozbijali biwak na noc, 
a rankiem wyruszali pieszo, by rozejrzeć się w terenie.  
   Trzeciego dnia Ender doznał nagłego uczucia, że poznaje 
miejsce, w którym się znaleźli. Rozejrzał się uważnie; w tej 
okolicy był po raz pierwszy, nigdy jej przedtem nie widział.  
Zawołał Abrę.  
   - Tutaj, Ender - krzyknął Abra. Stał na szczycie niskiego 
pagórka o stromych zboczach. - Przyjdź tu!  
   Ender wspiął się na górę. Spod jego stóp odrywały się 
bryły miękkiej ziemi. Abra wskazywał palcem w dół.  
   - Patrz tylko. Trudno uwierzyć - oznajmił.  
   Pagórek był wydrążony. Głęboką depresję w samym środku 
częściowo wypełniał niewielki staw, otoczony wybrzuszonymi 
zboczami, opadającymi niebezpiecznie ku wodzie. Z jednej 
strony wzgórze przechodziło w dwa niskie grzbiety, tworzące 
dolinę w kształcie litery V, z drugiej wznosiło się ku 
białej skale, wyszczerzonej jak czaszka z drzewem 
wyrastającym z ust.  
   - Wygląda, jakby zginął tu olbrzym - stwierdził Abra. - A 
grunt się podniósł i przykrył trupa.  
   Teraz Ender wiedział, dlaczego wszystko wydało mu się 
znajome. Zwłoki Olbrzyma. Zbyt wiele razy grał tu jako 
dziecko, by nie zapamiętać okolicy. Ale to przecież 
niemożliwe. Komputer Szkoły Bojowej nie mógł znać 
tego miejsca.  
   Spojrzał przez lornetkę w kierunku, który pamiętał 
najlepiej, z nadzieją, ale i lękiem, że zobaczy to, co 
należało do zestawu.  
   Huśtawki i zjeżdżalnie. Drabinki. Porośnięte zielenią, 
ale nie można było nie poznać ich kształtów.  
   - Ktoś musiał to wszystko zbudować - oświadczył Abra. - 
Popatrz, ta niby czaszka to wcale nie skała. To beton.  
   - Wiem - odparł Ender. - Zbudowali to dla mnie.  
   - Co?  
   - Znam to miejsce, Abra. Robale zbudowały je dla mnie.  
   - Wtedy, kiedy tu dotarliśmy robale nie żyły już od 
pięćdziesięciu lat.
   - Masz rację, to niemożliwe. Ale wiem, co mówię. Nie 
powinienem cię ze sobą zabierać, Abra. To może być 
niebezpieczne. Jeśli znali mnie tak dobrze, żeby to wszystko 
zbudować, to mogli też zaplanować...  
   - Wyrównanie z tobą rachunków.  
   - Za to, że ich zabiłem.  
   - Więc nie chodź, Ender. Nie rób tego, czego się po tobie 
spodziewali.  
   - Jeśli chcą się zemścić, Abra, mnie to nie przeszkadza. 
Ale to nie jest pewne. Może starali się w ten sposób 
porozumieć. Zostawić mi wiadomość.  
   - Nie potrafili czytać ani pisać.  
   - Może właśnie się uczyli, kiedy zginęli.  
   - No to na pewno nie będę się tu pętał, kiedy ty gdzieś 
wyruszasz. Idę z tobą.  
   - Nie. Jesteś za młody, żeby się narażać...  
   - Daj spokój. Jesteś Ender Wiggin. Nie będziesz mnie 
uczył, czego nie mogą robić jedenastoletni chłopcy.  
   Razem przelecieli śmigłowcem nad placem zabaw, nad lasem, 
nad studnią na polanie. I dalej - tam, gdzie istotnie było 
urwisko i jaskinia, i wąska półka w miejscu, gdzie powinien 
się znajdować Koniec Świata. W dali, dokładnie tam, gdzie w 
grze fantasy, wznosiła się wieża zamku.  
   Zostawił Abrę w maszynie.  
   - Nie idź za mną. I leć do domu, jeśli nie wrócę za 
   godzinę.  
   - Wypchaj się, Ender. Pójdę z tobą.  
   - Sam się wypchaj, Abra, bo cię wyłożę do błota.  
   Abra zrozumiał, że mimo żartobliwego tonu Ender mówi 
poważnie, więc został.  
   Mury wieży były nierówne, pełne występów i zagłębień, 
ułatwiających wspinaczkę. Chcieli, żeby się dostał do 
środka.  
   Komnata była taka jak zawsze. Ender pamiętał wszystko 
dokładnie i rozejrzał się szukając węża, ale znalazł tylko 
dywan z głową węża w rogu. Imitacja, nie duplikat. Jak na 
rasę, która nie znała sztuki, poradzili sobie doskonale.  
Musieli ściągać te obrazy z umysłu Endera, znajdując go i 
poznając najczarniejsze sny poprzez lata świetlne pustki.  
Ale po co? Żeby sprowadzić go tutaj, to oczywiste. Żeby 
zostawić mu wiadomość. Ale gdzie ona jest i jak zdoła ją 
zrozumieć?  
   Zwierciadło czekało na ścianie. Było płytą zmętniałego 
metalu, na której wyryto przybliżony kształt ludzkiej 
sylwetki. Próbowali narysować odbicie, które powinien
zobaczyć.  
   Patrząc w zwierciadło przypominał sobie, jak tłucze je i 
wyrywa z muru, a węże wyskakują z kryjówki i kąsają 
wszędzie, gdzie mogą sięgnąć jadowitymi zębami.  
   Jak dobrze mnie poznali, pomyślał Ender. Tak 
dobrze, że wiedzieli, jak często myślał o śmierci, 
wiedzieli, że się jej nie boi. Wiedzieli, że nawet gdyby
się przestraszył, to lęk przed śmiercią nie powstrzyma go 
przed zdjęciem tego zwierciadła.  
   Podszedł do płyty metalu, podniósł ją i pociągnął. Nic 
nie wyskoczyło z odsłoniętej wnęki. Leżała tam biała kula 
jedwabiu ze sterczącymi tu i ówdzie luźnymi nitkami. Jajo? 
Nie, raczej poczwarka królowej robali, zapłodniona już przez 
larwalne samce, gotowa wydać ze swego ciała sto tysięcy 
robali, w tym kilka królowych. Ender wyobraził sobie podobne 
do ślimaków samce, przywierające do ścian mrocznego tunelu, 
i dorosłe osobniki niosące niedojrzałą królową do sali 
zapłodnień; każdy z samców po kolei wchodził w larwalną 
królowę, dygotał z ekstazy i konał, kurcząc się na podłodze 
tunelu. Potem nową królowę niesiono do starej, wspaniałej 
istoty okrytej miękkimi, tęczowymi skrzydłami, które dawno 
już utraciły zdolność lotu, ale wciąż niosły powagę 
majestatu. Stara królowa pocałunkiem pogrążała młodą w sen 
delikatną trucizną swych warg, potem owijała ją nićmi ze 
swego brzucha i nakazywała, by stała się sobą, nowym 
miastem, światem, początkiem wielu królowych i wielu 
światów...  
   Ender zdziwił się skąd to wszystko wie. Jak może to 
wiedzieć niby wspomnienia własnego umysłu?
   I jakby w odpowiedzi zobaczył pierwszą ze swoich bitew z 
flotą robali. Przedtem widział ją na symulatorze, teraz 
jednak patrzył z perspektywy królowej kopca, poprzez wiele 
oczu. Robale uformowały sferę okrętów, a potem z ciemności 
nadleciały straszliwe myśliwce i w błysku światła Małego 
Doktora rozpadła się ich flota. Czuł to, co czuła królowa, 
oglądając oczami robotnic śmierć, która nadchodziła zbyt 
szybko, by jej uniknąć, lecz nie dość szybko, by jej nie 
oczekiwać. We wspomnieniach nie było jednak lęku ani bólu.  
Królowa odczuwała smutek i rezygnację. Nie myślała słowami, 
gdy patrzyła na ludzi, którzy przybyli zabijać, ale w 
słowach usłyszał ją Ender. Nie wybaczyli nam, myślała. A 
więc musimy zginąć.  
   - Jak możesz ożyć? - spytał Ender.  
   Królowa w jedwabnym kokonie nie znała słów, by mu 
odpowiedzieć; kiedy jednak zamknął oczy i zaczął sobie 
przypominać, zamiast wspomnień napłynęły obrazy. Układanie 
kokonu w chłodnym, ciemnym miejscu, ale z wodą, by nie 
wysechł. Nie, to nie była zwykła woda, ale woda zmieszana z 
sokiem pewnego drzewa i utrzymywana w odpowiedniej 
temperaturze, by wewnątrz kokonu mogły zachodzić odpowiednie
reakcje. Potem czas. Dni i tygodnie, potrzebne do przemiany 
poczwarki. A potem, kiedy kokon stał się szarobrązowy, Ender 
zobaczył siebie, jak rozcina go i pomaga małej, delikatnej 
królowej wyjść na świat. Widział, jak bierze ją za przednie 
odnóże i odprowadza od wody porodowej do gniazda, miękkiego, 
wysłanego piaskiem i suchymi liśćmi. Wtedy będę żyła, 
nadbiegła myśl. Wtedy się przebudzę. Wtedy wydam dziesięć 
tysięcy swych dzieci.  
   - Nie - rzekł Ender. - Nie mogę.  
   Ból.  
   - Twoje dzieci to potwory z naszych snów. Jeśli cię 
rozbudzę, zabijemy was znowu.  
   Dziesiątki obrazów błysnęły w jego myślach - obrazów 
ludzkich istot zabijanych przez robale. Wraz z nimi jednak 
napłynął żal tak silny, że nie mógł go znieść i zapłakał.  
   - Gdybyś zdołała sprawić, że czuliby to, co ja teraz 
czuję, może potrafiliby ci wybaczyć.  
   Tylko on, pojął nagle. Odnaleźli go przez ansibla, 
podążyli wzdłuż promienia i zamieszkali w jego mózgu. Wśród 
agonii jego snów pełnych cierpienia poznali go, choć 
poświęcał dni, by ich niszczyć. Znaleźli jego lęk przed nimi, a 
także to, że nie wie, że ich zabija. W ciągu kilku 
tygodni, jakie im pozostały, stworzyli dla niego to miejsce, 
ciało Olbrzyma, plac zabaw i półkę na Końcu Świata, by 
dotarł tutaj kierując się świadectwem własnych oczu. Jest
jedynym, którego znają. Dlatego mogą z nim mówić. I przez
niego.
   Jesteśmy jak ty, pojawiła się w jego mózgu obca myśl. Nie 
chcieliśmy mordować, a kiedy to zrozumieliśmy, nie 
przylatywaliśmy więcej. Póki was nie spotkaliśmy, uważaliśmy 
się za jedyne myślące istoty we Wszechświecie. Jak mogliśmy 
uwierzyć, że świadomość pojawi się u samotnych zwierząt, 
które nie potrafią śnić wzajemnie swoich snów? Skąd mieliśmy 
wiedzieć? Moglibyśmy żyć w pokoju. Uwierz nam, uwierz nam, 
uwierz nam.  
   Sięgnął do wnęki i wyjął kokon, zdumiewająco lekki jak na 
całą nadzieję i przyszłość wspaniałej rasy, którą skrywał we 
wnętrzu.  
   - Zabiorę cię - oświadczył. - Będę podróżował od świata 
do świata, póki nie znajdę czasu i miejsca, gdzie będziesz 
mogła przebudzić się bezpiecznie. I opowiem twoją historię 
memu ludowi, a może kiedyś oni także ci przebaczą. Tak, jak 
ty mnie przebaczyłaś.  
   Zawinął kokon królowej w kurtkę i wyniósł ją z wieży.  
   - Co tam znalazłeś? - zapytał Abra.  
   - Odpowiedź - odparł Ender.  
   - Na co?  
   - Na moje pytanie.  
   Więcej nie powiedział o tej sprawie ani słowa. Szukali 
jeszcze pięć dni, aż wybrali dla nowej kolonii odpowiedni 
teren, daleko na południe i wschód od wieży.  
   Po wielu tygodniach przyszedł do Valentine i poprosił, by 
przeczytała coś, co napisał. Wywołała z komputera statku 
plik, który jej wskazał i zaczęła czytać.  
   Tekst był napisany tak, jakby był opowieścią królowej 
kopca, relacjonującej wszystko, czego chcieli dokonać i to, 
czego dokonali. Oto nasze błędy i nasza wielkość; nie 
mieliśmy zamiaru was krzywdzić i wybaczamy wam naszą śmierć. 
Czas od początków świadomości do wielkich wojen, jakie 
przetoczyły się przez ojczysty świat robali, Ender streścił 
krótko, jak gdyby była to pamięć o czasach starożytnych. 
Kiedy doszedł do historii wielkiej matki, królowej, która 
pierwsza postanowiła zatrzymać i uczyć nową królowę, zamiast 
zabijać ją lub wypędzać, zwolnił tempo narracji mówiąc, ile 
razy musiała w końcu zniszczyć dziecię swego ciała, nową 
jaźń, która nie była nią samą, nim wreszcie urodziła tę, 
która zrozumiała jej pragnienie harmonii. Były czymś nowym w 
swoim świecie: dwie królowe, które kochały się i pomagały 
sobie zamiast walczyć. Razem stały się silniejsze niż 
jakikolwiek inny kopiec. Rozwijały się; miały córki, które 
przyłączyły się do nich w pokoju. Tak zaczęła się mądrość.  
   Gdybyśmy tylko potrafili się porozumieć, mówiła królowa 
kopca słowami Endera. Ale skoro nie było to możliwe, prosimy 
tylko o jedno: byście nas pamiętały nie jako wrogów, ale 
jako siostry, zmienione w potwory przez tragiczny Los, Boga 
czy Ewolucję. Gdybyśmy mogły się pocałować, ten cud 
sprawiłby, że stałybyśmy się ludźmi w waszych oczach. Ale 
zabijałyśmy się. Mimo to witamy was teraz jak gości i 
przyjaciół. Wejdźcie w nasz dom, córki Ziemi; żyjcie w 
naszych tunelach, zbierajcie plony z naszych pól. Bądźcie 
naszymi dłońmi, robiącymi to, czego same już zrobić nie 
możemy. Rozkwitajcie drzewa, dojrzewajcie pola, grzejcie je, 
słońca i bądźcie żyzne, planety. To nasze przybrane córki 
przybyły do domu.  
   Książka Endera nie była długa, ale zawarł w niej całe 
dobro i zło, jakie znała królowa kopca. A podpisał ją nie 
swoim nazwiskiem, ale tytułem: 
               MÓWCA UMARŁYCH 
   Na Ziemi wydano tę książkę bez rozgłosu i bez rozgłosu 
przechodziła z rąk do rąk, aż w końcu trudno było uwierzyć, 
że jest ktoś, kto jej nie przeczytał. Większość czytelników 
uznała ją za interesującą; część nie potrafiła o niej 
zapomnieć. Zaczęli żyć według jej przesłania, a kiedy 
umierał ktoś z ich bliskich, wierzący stawał obok grobu, by 
być Mówcą Umarłych. Mówił to, co powiedziałby zmarły, ale z 
absolutną szczerością, nie kryjąc wad i nie udając zalet.  
Ci, którzy przychodzili na takie ceremonie, uznawali je 
czasem za bolesne i burzące spokój ducha. Wielu jednak 
uważało swe życie za godne wspomnienia, mimo popełnianych 
błędów. Chcieli, by - kiedy odejdą - Mówca opowiedział 
prawdę o nich.  
   Na Ziemi stało się to jedną spośród wielu religii. Lecz 
dla tych, co przemierzali bezkresną otchłań przestrzeni, 
spędzali życie w tunelach królowej kopca i zbierali plony z 
jej pól, była to religia jedyna. Nie istniała kolonia, która 
nie miałaby swego Mówcy Umarłych.  
   Nikt nie wiedział i nie chciał wiedzieć, kto był 
pierwszym Mówcą. Ender nie zdradził się przed nikim.  
   Valentine miała dwadzieścia pięć lat, gdy skończyła 
ostatni tom swej historii wojen z robalami. Dołączyła do 
niego pełny tekst niewielkiej książeczki Endera, nie 
informując jednak, kto jest jej autorem.  
   Poprzez ansibl nadeszła odpowiedź od starego Hegemona, 
Petera Wiggina. Miał siedemdziesiąt siedem lat i słabe 
serce.  
   - Wiem, kto to napisał - oznajmił. - Jeśli mógł mówić o 
robalach, to z pewnością może też mówić o mnie.  
   Peter i Ender rozmawiali ze sobą bardzo długo. Peter 
opowiadał historię swych dni i lat, swych zbrodni i dobrych 
uczynków. A kiedy umarł, Ender napisał drugi tom, także 
podpisany przez Mówcę Umarłych. Obie książki razem nazwano 
Królową Kopca i Hegemonem. Stały się pismem świętym.  
   - Chodź - powiedział któregoś dnia do Valentine. - 
Odlećmy stąd i żyjmy wiecznie.  
   - To niemożliwe, Ender - odparła. - Są cuda, których nie 
potrafi sprawić nawet relatywistyka.  
   - Musimy odejść. Jestem tu niemal szczęśliwy.  
   - Więc zostań.  
   - Zbyt długo żyłem w cierpieniu. Bez niego nie 
wiedziałbym, kim jestem.  
   I weszli na statek, by ruszyć od świata do świata. 
Gdziekolwiek się zatrzymali, on zawsze był Andrew Wigginem, 
wędrownym mówcą umarłych, a ona zawsze Valentine, 
podróżującym historykiem, spisującym opowieści żyjących, gdy 
on opowiadał historie zmarłych. I zawsze Ender niósł z sobą 
suchy, biały kokon, szukając świata, gdzie królowa kopca 
mogłaby się przebudzić i rozwijać w pokoju.  
   I szukał długo.

KONIEC
