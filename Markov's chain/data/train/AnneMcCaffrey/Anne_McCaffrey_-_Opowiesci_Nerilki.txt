ANNE MCCAFFREY



OPOWIEŚCI NERILKI

( PRZEŁOŻYŁA ALEKSANDRA JANUSZEWSKA )


SCAN-DAL


PROLOG

Jeśli Czytelnik nie zapoznał się dotąd z serią Jeźdźcy Smoków z Pern, pewne 
szczegóły mogą okazać się dla niego niezrozumiałe. Opowieści Nerilki stanowią uzupełnienie 
poprzedniego tomu Moreta, Pani smoków z Pern". Jest to historia przedstawiona z punktu 
widzenia jednej z drugoplanowych postaci tamtej powieści.

A zatem przedstawiamy tło wydarzeń:
Rukbat w gwiazdozbiorze Strzelca to złota gwiazda typu G. Miała pięć planet, dwa 
pasy asteroidów i zbłąkaną planetę, którą przyciągnęła tysiąc lat temu. Kiedy ludzie osiedlili 
się na trzeciej planecie Rukbatu i nazwali ją Pernem, nie zwrócili szczególnej uwagi na 
dziwne ciało niebieskie obiegające gwiazdę po niezwykłej orbicie. Dwa pokolenia kolonistów 
nie zaprzątały sobie głowy jaskrawą Czerwoną Gwiazdą - aż droga kosmicznego włóczęgi 
przywiodła go w peryhelium siostrzanej planety. Gdy tego układu nie zakłócały inne planety 
systemu, pasożytnicze organizmy żyjące na powierzchni przybysza z głębin kosmosu 
usiłowały pokonać przestrzeń dzielącą je od planety o łagodniejszym, umiarkowanym 
klimacie. Wówczas z nieba nad Pernem opadały srebrne Nici niszcząc wszystko, z czym się 
zetknęły. Koloniści ponosili na początku nieoszacowane straty. W rezultacie zmagań z plagą 
zagrażającą życiu na Pernie więź z ojczystą planetą, i tak krucha, uległa ostatecznemu 
zerwaniu.
Chcąc odpierać ataki śmiercionośnych Nici - a Perneńczycy już dawno przerobili 
statki kosmiczne na narzędzia rolnicze i zarzucili wyszukane technologie, nie znajdujące 
zastosowania na tej sielankowej planecie - ludzie o otwartych głowach podjęli długofalowe 
działania. W pierwszej fazie przystąpili do hodowli specjalnej odmiany ognistego jaszczura, 
stworzenia występującego w ich nowym świecie. Mężczyzn i kobiety odznaczających się 
wysokim stopniem empatii oraz pewnymi zdolnościami telepatycznymi uczono, jak 
przestawać z tymi niezwykłymi zwierzętami.
Smoki - zawdzięczały tę nazwę podobieństwu do baśniowych ziemskich stworów - 
odznaczały się dwiema cennymi właściwościami: mogły w jednej chwili przenosić się z 
miejsca na miejsce, a po przeżuciu skały zawierającej fosfinę wydychały płonący gaz. 
Ponieważ potrafiły latać, były w stanie spalić Nici w powietrzu.
W ciągu kilku pokoleń nauczono się w pełni wykorzystywać potencjał smoków. 
Drugą fazę planu obrony obliczono na jeszcze dłuższy okres. Nici - przemierzające przestrzeń 
kosmiczną mikroskopijne zarodniki - pochłaniały żarłocznie wszelką materię organiczną, a 
gdy dosięgały ziemi, zagłębiały się w gruncie i rozmnażały z przerażającą szybkością. 
Wyhodowano zatem symbiotyk, który miał zwalczyć pasożyta. Uzyskaną larwę 
wprowadzono w glebę Południowego Kontynentu. Zgodnie z planem, smoki miały stanowić 
pierwszą linię obrony i zwęglać Nici w locie, chroniąc domostwa i bydło osadników. Larwa - 
symbiotyk - miała zaś chronić roślinność pożerając Nici, które zdołały przedrzeć się przez 
ogień smoków.
Twórcy dwuetapowego planu obrony nie uwzględnili warunków geologicznych. 
Południowy Kontynent, na pozór atrakcyjniejszy niż ląd północny o surowszym klimacie, 
podlegał wciąż, jak się okazało, geologicznej transformacji, która zmusiła w końcu 
kolonistów do ucieczki przed Nićmi na skalistą tarczę Północy.
Pierwsza Warownia na kontynencie północnym, wzniesiona u wschodnich podnóży 
Wielkiego Łańcucha Górskiego Zachodu, okazała się wkrótce za ciasna dla kolonistów i 
rosnącej liczby smoków. Drugą założono nieco dalej na północ nad wielkim jeziorem 
rozciągniętym u stóp górskiej jaskini. Ale i Warownia Ruatha - jak nazwano tę siedzibę - 
uległa wkrótce przeludnieniu. Czerwona Gwiazda ukazywała się na wschodzie, Perneńczycy 
postanowili zatem założyć osiedle we wschodnich górach. Warunkiem było znalezienie 
odpowiedniego miejsca, gdyż jedynie lita skała i metal, którego na Pernie dotkliwie 
brakowało, nie poddawały się niszczącemu działaniu Nici.
Skrzydlate,  ogoniaste i  ziejące ogniem  smoki  w procesie hodowli doszły do takich 
rozmiarów, że potrzebne im były bardziej rozległe pomieszczenia niż te, które były im w 
stanie zapewnić górskie siedziby. Puste wnętrza stożków wygasłych wulkanów, jeden 
powyżej Warowni, drugi w Górach Benden, okazały się dostatecznie obszerne i po 
niewielkich zmianach nadawały się do zamieszkania.
Smoki i ich jeźdźcy z wysoczyzn oraz mieszkańcy jaskiniowych siedzib mieli do 
wykonania różne obowiązki. W ten sposób wykształciły się różne obyczaje, które z czasem 
okrzepły w tradycję i stały się obowiązującym prawem. Kiedy zbliżała się pora Opadu - gdy o 
świcie Czerwona Gwiazda wschodziła nad Gwiezdnymi Kamieniami ustawionymi na 
obrzeżach każdego Weyru - smoki i ich jeźdźcy szykowali się, by osłaniać lud Pernu.
Potem nastąpiła przerwa długości dwustu Obrotów planety Pern. Czerwona Gwiazda 
niczym więzień tkwiła wówczas na dalekim krańcu orbity. Plaga Nici ustała. Perneńczycy 
usunęli ślady zniszczeń i obsiali pola. Założyli sady i pomyśleli o zalesieniu ogołoconych 
przez Nici górskich zboczy. Udało im się nawet zapomnieć o tym, że kiedyś groziła im 
zagłada. Wędrowna planeta powróciła jednak, a wraz z nią na następne pięćdziesiąt lat 
powróciły śmiercionośne Opady Nici. Perneńczycy ponownie dziękowali odległym o wiele 
pokoleń przodkom za to, że wyhodowali smoki, które spopielały ognistym oddechem Opad, 
zanim dosięgnął powierzchni planety.
Hodowcy smoków także prosperowali w czasie lat spokoju. Założyli wówczas cztery 
nowe osady.
Wspomnienie ziemskiego pochodzenia z każdym pokoleniem zacierało się coraz 
bardziej w pamięci Perneńczyków, aż przerodziło się w mit. Znaczenie Południowej Półkuli 
oraz zasady postępowania wypracowane przez wcześniejsze pokolenia kolonistów uległy 
zniekształceniu i zagubiły się pod wpływem niedogodności życia na niebezpiecznej planecie.
Do czasu szóstego Przejścia Czerwonej Gwiazdy wykształcił się skomplikowany 
system socjalno-polityczno-ekonomiczny, który miał ułatwić przeciwstawienie się 
powracającemu zagrożeniu. Sześć Weyrów, jak nazwano stare wulkaniczne siedziby 
hodowców smoków, podjęło się bronić Pernu. Każdy Weyr wziął - dosłownie - pod swe 
skrzydła określoną część Północnego Kontynentu. Reszta ludności zgodziła się utrzymywać 
Weyry, jako że przy wulkanicznych siedzibach nie było ziemi ornej, a jeźdźcy nie mogli 
zaprzestać szkolenia smoków i poświecić się innym zajęciom w okresach spokoju. Gdy zaś 
Czerwona Gwiazda pojawiła się ponownie, cały ich czas wypełniała walka z Nićmi.
Osady, lub inaczej Warownie, rozwinęły się tam, gdzie znaleziono odpowiednią 
jaskinię. Niektóre były większe i strategicznie lepiej położone od innych. Utrzymywanie w 
ryzach przerażonej ludności podczas Opadów Nici wymagało silnej ręki. Gospodarka 
żywnością przy zawsze niepewnych żniwach była możliwa tylko przy mądrej administracji, 
do zarządzania ludźmi i zapewnienia im zdrowych warunków życia i pracy musiano stosować 
środki nadzwyczajne.
Jednostki szczególnie uzdolnione w dziedzinie obróbki metali, tkactwa, hodowli 
zwierząt, uprawy roli, rybołówstwa, wydobywania kruszców tworzyły Cechy przy każdej z 
większych Warowni. Podlegały one jednej siedzibie Cechu, gdzie uczono rzemiosła i 
przechowywano jego tajniki z pokolenia na pokolenie. Panowie Warowni nie mogli odmówić 
produktów swoich Cechów innym Warowniom, gdyż Cechy cieszyły się niezależnością. 
Mistrzowie rzemiosł winni byli posłuszeństwo Mistrzowi Cechu konkretnego rzemiosła, 
który wybór na to stanowisko zawdzięczał biegłości zawodowej i zdolnościom 
administracyjnym. Odpowiadał on za działalność swojego Cechu i za równy, sprawiedliwy 
podział wszystkich produktów.
Panowie Warowni, Mistrzowie Cechów oraz, naturalnie, jeźdźcy smoków, od których 
cały Pern oczekiwał ochrony podczas Opadów Nici, mieli prawa i przywileje.
W Weyrach dokonała się największa rewolucja społeczna, gdyż potrzeby smoków 
uznano za absolutnie priorytetowe. Wśród smoków złote i zielone należały do rodzaju 
żeńskiego, spiżowe, błękitne i brunatne - do męskiego. Spośród smoków rodzaju żeńskiego 
jedynie złote odznaczały się płodnością; zielone były bezpłodne na skutek żucia ogniowej 
skały. Miało to dobre strony, gdyż ich seksualna nadpobudliwość doprowadziłaby do 
nadmiernego wzrostu smoczej populacji. Były za to najzręczniejsze i niezrównane w walce z 
Nićmi, nieustraszone i agresywne. Błękitne samce odznaczały się silniejszą budową aniżeli 
ich mniejsze siostry, charakterystyczną zaś cechą brunatnych i spiżowych była ich 
wytrwałość podczas długich, zaciętych zmagań z Nićmi. Teoretycznie, wielkie złote samice, 
płodne królowe, parzyły się z tymi smokami, z którymi zetknęły się podczas lotu godowego. 
W zasadzie jednak zaszczyt ten przypadał spiżowym. W rezultacie jeździec na spiżowym 
smoku, którego wierzchowiec odbył lot godowy z najstarszą królową Weyru, stawał się 
przywódcą Weyru i kierował walką podczas Opadu Nici. Największa odpowiedzialność 
spoczywała jednak na jeźdźcu królowej. Pani Weyru troszczyła się o wyżywienie i 
utrzymanie smoków, a także dbała o dobro Weyru i jego mieszkańców. Obdarzona silną 
osobowością pełniła rolę nie mniej ważną dla przetrwania Weyru jak smoki dla przetrwania 
osadnictwa Pernu.
Na niej spoczywała troska o zaopatrzenie Weyru, wychowanie dzieci i wyszukiwanie 
w Warowniach i Cechach kandydatów na opiekunów nowo wyklutych smoków. Mieszkańcy 
Weyru cieszyli się dużym prestiżem i żyło im się łatwiej niż innym. Warownie i Cechy 
szczyciły się zatem, że ich dzieci wychowywano tam właśnie, i chełpiły się znakomitymi 
członkami rodu, którzy zostali jeźdźcami smoków.
Obecnie, za 1541 Obrotu wedle perneńskiej rachuby czasu, gdy szósty z kolei obieg 
Czerwonej Gwiazdy zbliżał się do końca, osadnicy, Lordowie Warowni, Mistrzowie Cechów 
i hodowcy smoków stanęli wobec nowej groźby, równie straszliwej jak Nici.


Rozdział I
3.1 L1553 Przerwa

Nie jestem harfiarką, nie spodziewajcie się zatem gładkiej opowieści. To moja własna 
historia i na tyle dokładna, na ile pamięć zdoła ją odtworzyć; moja pamięć, tak więc 
przedstawię jedynie swój własny punkt widzenia. Nikt nie zaprzeczy, że dane mi było przeżyć 
chwile doniosłe w historii Pernu, czasy tragedii. Wyszłam cało z Wielkiej Zarazy, choć moje 
serce nadal krwawi z powodu tych, których zabrała niewczesna śmierć - i tak będzie zawsze.
Udało mi się w końcu przyjąć wobec śmierci postawę akceptacji. Najstraszliwsze 
nawet samooskarżenia nie tchną życia w zmarłych. Jak wielu innych, żałuję tego, czego nie 
zrobiłam albo nie powiedziałam moim siostrom, do których teraz nie dotrze me słowo. Nie 
usłyszą pożegnania, tak jak owego dnia, który okazał się ostatnim, kiedym je widziała.
Tego uroczego poranka, kiedy mój ojciec, lord Tolocamp, moja matka, lady Pendra i 
cztery młodsze siostry wyruszyli w podróż do Warowni Ruatha na jarmark, który miał się 
odbyć za cztery dni, nie pożegnałam się z nimi wcale i nie życzyłam im szczęśliwej podróży. 
Przyznaję, że później, dopóki nie odzyskałam zdrowego rozsądku, martwiłam się, że zły los 
dosięgnął je z powodu mej nieczułości. Ale znalazło się wtedy z pewnością dość żegnających, 
a krasomówstwo brata mego Campena wywarło lepsze wrażenie, aniżeli wywarłoby moje 
mrukliwe i wymuszone okazywanie uczuć. Memu bratu powierzono nadzór nad Warownią na 
czas nieobecności ojca. Zamierzał tę sposobność wykorzystać jak najlepiej. Campen to dobry 
chłopak, pomimo braku poczucia humoru i niewielkiej wrażliwości. Jest prostolinijny i prawy 
na wskroś. Chciał zadziwić ojca swoją zaradnością i zręcznością w zarządzaniu Warownią. 
Aby ten plan się powiódł, rodzice musieli bezpiecznie powrócić do domu. Mogłam uprzedzić 
biednego Campena, że nie ma co spodziewać się wielkich pochwał ze strony ojca, bo lord 
Tolocamp od swego syna i dziedzica i tak oczekiwał zaradności i zręczności. Przy pożegnaniu 
udających się w podróż obecni byli wszyscy z wojskowej załogi Warowni, mieszkańcy i 
uczniowie Cechu Hafciarzy. Dość było dobrych życzeń, aby zadowolić wszystkich 
podróżników. Nikt nie zauważyłby mojej nieobecności. Nikt z wyjątkiem, być może, mojej 
bystrookiej siostry Amilli, której uwadze nie uszło nic, co później mogłoby okazać się dla niej 
pożyteczne.
Tak naprawdę nie pragnęłam, aby ich co złego spotkało, tym bardziej że poprzedniego 
dnia nastąpił Opad, choć obyło się bez większych szkód na polach. Nie życzyłam im też 
radości. Zostawiono mnie bowiem specjalnie i ciężko mi było słuchać paplania sióstr 
żywiących próżne nadzieje na podboje miłosne podczas jarmarku w Warowni Ruatha.
Brutalne wykreślenie mnie - jednym ruchem ręki mego pana ojca - z listy podróżnych 
było kolejnym dowodem niezrozumienia z jego strony. Jakże to typowe dla niego - 
niewrażliwość na ludzkie uczucia - przynajmniej do czasu, gdy wróciwszy z Ruathy, zamknął 
się na długie tygodnie we własnych pokojach.
Wyłączono mnie bez szczególnego powodu. Jedna osoba więcej nie utrudniałaby 
wyprawy. Nawet kiedy zwróciłam się z błaganiem do matki przypominając jej, że 
wykonywałam wszystkie nieprzyjemne prace wyznaczone dziewczętom, odepchnęła mnie. 
Okrutnie rozczarowana pogrzebałam ostatecznie swoje szansę przypominając, że 
wychowywałam się z Surianą, zmarłą na skutek nieszczęśliwego upadku z biegonia żoną 
Alessana, pana Ruathy.
Lord Alessan z pewnością nie ucieszyłby się widokiem twojej twarzy. 
Przypominałaby mu o bolesnej stracie - mówiła matka.
Nigdy mnie nie widział - zaprotestowałam - A Suriana była moją przyjaciółką. Wiesz, 
że pisała do mnie z Ruathy. Gdyby doczekała tej chwili i stała się panią Warowni, zaprosiłaby 
mnie, jestem tego pewna.
Od pełnego Obrotu leży w grobie, Nerilko - powiedziała matka chłodnym tonem. - 
Lord Alessan musi wybrać nową narzeczoną.
Nie myślisz chyba, że moje siostry mają jakąkolwiek szansę, aby zwrócić na siebie 
uwagę Alessana... - zaczęłam.
Nie poniżaj się, Nerilko. Myśl nie o sobie, ale o swoim rodzie - odparła gniewnie 
matka. - Nasza Warownia jest pierwszą osadą i nie ma rodziny na Pernie, która... pragnęłaby  
którejś z  brzydkich cór Fortu.  Niedobrze, że tak szybko wydałaś Silmę. Była jedyną ładną 
dziewczyną wśród nas.
- Nerilko! Jestem wstrząśnięta! Gdybyś była młodsza, to...
Nawet sztywno wyprostowana w gniewie, matka rozmawiając ze mną musiała 
zadzierać głowę do góry. Nie nastrajało jej to do mnie przychylnie.
- A ponieważ nie jestem, przypuszczam, że znowu przypadnie mi nadzór nad kąpielą 
sług.
Wyraz jej twarzy sprawił mi złośliwą satysfakcję, bo najwyraźniej taką wymyśliła dla 
mnie karę.
- W porze zimnej zawsze korzystają z ciepłej wody i mydlanego piasku. A potem 
wyczyścisz jeszcze sidła na węże na najniższym poziomie! - Pomachała mi palcem przed 
nosem. - Zauważyłam, że ostatnio twoje zachowanie nie spełnia naszych oczekiwań Nerilko. 
Do czasu mego powrotu masz zastanowić się nad znośniejszym sposobem bycia albo, 
ostrzegam cię, ograniczę twoje przywileje zwiększając obowiązki. W razie nieposłuszeństwa 
zwrócę się do twego ojca, aby przywołał cię do porządku. Z twarzą zarumienioną od 
kontrolowanego gniewu kazała mi odejść.
Opuściłam jej pokoje trzymając wysoko głowę, ale groźba odwołania się do ojca 
odniosła skutek. Jego ręka była równie ciężka dla najstarszych i największych spośród nas jak 
i dla najmłodszych.
Kiedy później wróciłam myślami do rozmowy z matką, w trakcie kąpieli sług w 
ciepłych basenach - tym, którzy w moim przekonaniu nie dość energicznie dokonywali 
ablucji, osobiście nacierałam plecy piaskiem - żałowałam pochopnych słów. Prawdopodobnie 
pogrzebałam swoje szansę na jarmark na okres całego Obrotu i niepotrzebnie ją uraziłam.
To nie matki wina, że jej córki nie wyróżniały się urodą. Była dość przystojną kobietą 
nawet teraz, w pięćdziesiątym Obrocie życia, i to pomimo nieustannych ciąż, które 
zaowocowały dziewiętnaściorgiem żyjącego potomstwa. Lord Tolocamp także uchodził za 
pociągającego mężczyznę. Wysoki, pełen życia, męski. Tabun z Fortu" - jak nazywali nas 
uczniowie harfiarzy - nie stanowił jedynego dowodu na jego siły witalne. Szczególną goryczą 
napawało mnie to, że większość moich sióstr przyrodnich była zdecydowanie ładniejsza od 
cór z prawego łoża, z wyjątkiem Silmy, najstarszej po mnie wśród rodzeństwa.
Z prawego czy z nieprawego łoża, wszystkie byłyśmy wysokie i mocno zbudowane. 
Bardziej to pasuje do chłopców. Najmłodsza siostra, Lilia, w dziesiątym Obrocie miała 
ładniejsze rysy twarzy niż pozostałe dziewczyny, a mogła jeszcze wypięknieć. Gęste czarne 
rzęsy Campena, Mostara, Dorala, Theskina, Gallena i Jessa, przy naszych rzadkich, były 
czystym marnotrawstwem; do tego wielkie ciemne oczy przy naszych jaśniejszych, niemal 
wodnistych, proste zgrabne nosy wobec mojego, który trudno by nazwać inaczej jak dziobem. 
Bracia na głowach mieli gęstwę kędziorów. My, dziewczęta, także miałyśmy gęste, grube 
włosy; moje przy rozczesywaniu sięgały poniżej pasa i były czarne jak noc, ale w związku z 
tym moja cera robiła wrażenie chorobliwie bladej. Siostry w zbliżonym do mego wieku 
dotknęło przekleństwo burych, ni to brązowych, ni to czarnych włosów, których nie dawało 
się rozjaśnić żadnymi ziołami. Owa niesprawiedliwość losu zdawała mi się katastrofą. 
Mężczyźni o przeciętnym wyglądzie mogli świetnie się żenić, zwłaszcza że Obieg Czerwonej 
Gwiazdy miał się ku końcowi i pan Warowni Fort starał się rozszerzyć osadnictwo. Ale dla 
przeciętnie brzydkich kobiet brakowało mężów.
Od dawna już porzuciłam romantyczne rojenia młodych dziewcząt, a nawet nadzieję, 
że pozycja ojca zapewni mi to, czego nie mogła zapewnić moja nieciekawa 
powierzchowność, ale nadal bardzo lubiłam podróżować. Uwielbiałam zamęt i atmosferę 
swobody na jarmarkach. Tak bardzo pragnęłam uczestniczyć w pierwszym jarmarku 
Alessana, nowo obranego pana Warowni Ruatha. Pragnęłam zobaczyć choćby z daleka 
mężczyznę, który zyskał miłość i uwielbienie Suriany z Warowni Mgieł; Suriany, której 
rodzice mnie wychowywali; Suriany, mojej najdroższej przyjaciółki, obdarzonej z łaski losu 
wszystkim tym, czego mi brakowało. Alessan nie mógł rozpaczać bardziej po jej śmierci niż 
ja, która życie Suriany stawiałam ponad swoje.
Nie przesadzę twierdząc, że wraz z nią umarła jakaś część mojej osoby. 
Rozumiałyśmy się bez zbędnych wyjaśnień, jak smok i jeździec, jednocześnie wybuchałyśmy 
śmiechem, wypowiadałyśmy słowa, które druga miała na końcu języka, w lot wyczuwałyśmy 
swoje humory, a okres miałyśmy w tym samym czasie co do minuty, bez względu na dzielącą 
nas odległość.
Za owych szczęśliwych Obrotów w Warowni Mgieł wydawałam się nawet ładniejsza, 
jakby opromieniona wdziękiem Suriany. W jej towarzystwie stawałam się odważniejsza. 
Zmuszałam swojego biegonia, aby szedł w jej ślady po najniebezpieczniejszych ścieżkach. 
Przy wściekłym wietrze nie bałam się żeglować wraz z nią w małym słupie po rzece i po 
morzu. Na tym nie kończyły się niezwykłe cechy Suriany. Śpiewała najsłodszym czystym 
sopranem, do którego mój alt stanowił znakomity akompaniament. W Forcie mój głos nie robi 
na nikim specjalnego wrażenia. Kilkoma śmiałymi pociągnięciami potrafiła naszkicować 
rysunek; haftowała tak pięknie, że matka nie wahała się powierzać jej delikatnych jak 
pajęczyna tkanin. Dzięki jej radom nabrałam takiej biegłości w szyciu, że doczekałam się 
później mrukliwych pochwał ze strony matki. W jednej tylko dziedzinie prześcignęłam 
Surianę, ale nawet moje uzdrowicielskie zdolności nie wystarczyły, aby wyleczyć jej złamany 
kręgosłup. Nie mogłam także, córka Warowni Fort, wstąpić do Cechu Uzdrowicieli, aby 
pobierać nauki.
A teraz zadręcza mnie własna bezmyślność i zawziętość okazana tamtego dnia, kiedy 
niezdolna przełknąć własną dumę i uczucie zawodu, odmówiłam szczęśliwszym siostrom 
słowa pożegnania. Okazało się, że szczęście opuściło je wówczas, gdy pozwolono im udać się 
na jarmark do Ruathy. Ale kto owego świetlistego poranka mógł przewidzieć straszliwą 
zarazę i ich nieszczęsny los?
Doszła nas wiadomość o dziwacznym stworzeniu znalezionym przez mieszkańców 
wybrzeża. Ojcu zależało na tym, aby wszystkie jego dzieci rozumiały kod, w jakim 
przysyłano informacje wybijając rytmy na bębnie. Mieszkając tuż obok siedziby Cechu 
harfiarzy, wiedzieliśmy niemal wszystko o ważniejszych wydarzeniach na Północnym 
Kontynencie. Nie wolno nam było jednak dzielić się z innymi posiadaną wiedzą. Chodziło o 
to, by pewne wiadomości pozostały w tajemnicy. Tak wiec dowiedzieliśmy się o odkryciu 
niezwykłego zwierzęcia z rodziny kotowatych w Keroon. Nie skojarzyłam początkowo tej 
informacji z późniejszą prośbą o przysłanie mistrza Capiama w celu rozpoznania choroby 
atakującej mieszkańców Igen. Ale wybiegam naprzód z opowieścią...
Zatem moi rodzice i cztery siostry - Amilla, Mercia, Merin i Kista - wyruszyli w 
podróż poprzez północną połać obszaru podległego Warowni Fort. W drodze do Ruathy, 
gdzie miało dopełnić się fatalne przeznaczenie, ojciec zamierzał skontrolować kilku swoich 
podwładnych. A ja, która we własnym przekonaniu zasługiwałam na tę podróż, zostałam w 
domu.
Na szczęście udało mi się zejść z drogi Campenowi. Byłam pewna, że wyznaczyłby 
mi dodatkowe obowiązki. Campen uwielbia zwalać robotę na innych, co pozwala mu 
zachować energię na krytykowanie wyników cudzej pracy i udzielanie cennych rad. Bardzo 
przypomina ojca. Kiedy ojciec umrze, doprawdy, nie odbije się to na sposobie zarządzania 
Warownią, a lista moich obowiązków na pewno nie ulegnie skróceniu.
Zbieranie ziół, korzeni i innych leczniczych roślin należało do obowiązków dziewcząt. 
Nie czekałam zatem, aż Campen coś dla mnie wymyśli. Tylko że Campen nie wiedział, że nie 
zbiera się ziół zimą. Nikomu nie przyszło jednak do głowy, aby na mnie donieść. Na tak 
zwaną wyprawę po zioła zabrałam ze sobą Lilię, Nie, Marę i Gaby. Wróciłyśmy z wczesną 
rzeżuchą i dziką cebulą, a Gaby ku własnemu zaskoczeniu upolowała zręcznym rzutem dzidy 
dzikiego whera. Owe łupy wymusiły niechętną pochwałę Campena przy wieczornym posiłku. 
Narzekał przy tym na nieudolność służby, która sprawia się jako tako jedynie pod nadzorem. 
Tak często słyszałam to samo z ust ojca, że aż spojrzałam znad kości, którą właśnie 
obgryzałam, aby upewnić się, czy na pewno Campen wypowiada te słowa.
Nie pamiętam, czym zajmowałam się przez parę następnych dni. Nie zdarzyło się nic 
szczególnego, nie licząc wezwań mistrza Capiama, które zlekceważyłam. Gdybym wiedziała, 
co się dzieje, i tak niczego by to nie zmieniło. Piąty dzień wstał jasny i pogodny. Na tyle już 
otrząsnęłam się z rozczarowania, że chciałam, by pogoda w Warowni Ruatha była równie 
ładna. Wiedziałam, że siostry nie mają żadnych szans, by ściągnąć na siebie uwagę Alessana, 
ale w takim tłumie mogła trafić się rodzina, która spełniłaby oczekiwania ojca co do 
zamążpójścia córek. Mogły znaleźć niezłe partie. Zwłaszcza teraz, gdy kończył się 
niebezpieczny okres i panowie Warowni szykowali się do kolonizacji nowych terenów. Nie 
tylko lord Tolocamp zamierzał rozszerzyć swoje włości i objąć w posiadanie więcej ziemi 
ornej. Gdyby tylko zmienił wymagania co do związków małżeńskich swoich dzieci!
Miło mi wspomnieć, że zjawił się raz kandydat do mojej ręki. Nie miałabym nic 
przeciwko założeniu siedziby na surowym korzeniu", nawet gdyby trzeba ją było wyrąbać w 
skalnej ścianie. Za to rządziłabym się wedle własnej woli. Garben pochodził z godnego rodu 
Tillek. Nawet mi się spodobał, ale w oczach ojca nie okazał się odpowiedni. Mimo że Garben 
pochlebił mi powtarzając swoją ofertę dwa Obroty z rzędu - za każdym razem donosząc o 
postępach rozbudowy swojej skromnej siedziby - ojciec go odrzucił. Gdyby lord Tolocamp 
zechciał zapytać o moje zdanie, wyszłabym za Garbena. Amilla twierdziła złośliwie, że 
poleciałabym na każdego i zgodziłabym się na każde warunki w mojej sytuacji. Może i miała 
rację, ale Garben naprawdę mi się podobał. Przewyższał mnie o pół głowy. To było pięć 
Obrotów temu.
Suriana wiedziała o wszystkim. Mówiła wiele razy, że może uda się jej namówić lorda 
Leefa, aby przystał na nasz wspólny, dłuższy pobyt w Ruathcie. Sądziła, że gdy zajdzie w 
ciążę, lord przystanie na jej prośbę. Ale Suriana umarła i zniknął nawet cień nadziei. Zrzucił 
ją narowisty biegoń, na którym pędziła jak oszalała. Wyznała mi niedługo przed śmiercią, że 
Alessanowi udało się wyhodować odmianę zdumiewająco zręcznych biegoni. Jego ojciec 
polecił mu, aby postarał się uzyskać silniejsze, mogące podołać różnym zadaniom zwierzę. 
Wiem tylko tyle co inni; Suriana złamała w wyniku upadku kręgosłup i zmarła nie 
odzyskawszy przytomności mimo wysiłków pośpiesznie wezwanego mistrza uzdrowicieli. 
Mistrz Capiam, który zazwyczaj chętnie omawiał ze mną zagadnienia medyczne, uznając 
mnie za osobę na tyle kompetentną, na ile pozwalała moja ranga, w tej sprawie zachował 
znaczące milczenie.


Rozdział II
3.11.43-1541

Nowa tragedia Ruathy rozpoczęła się dokładnie w tej samej godzinie, która przyniosła 
mi wieść o śmierci Suriany. Z wieży siedziby Cechu Harfiarzy bębny przekazały polecenie 
mistrza Capiama o wprowadzeniu kwarantanny. Odmierzałam właśnie korzenie dla kucharza; 
tylko najwyższym wysiłkiem woli powstrzymałam drżenie rąk i nie rozsypałam przypraw, 
zachowałam spokój. Kucharz nie rozumiał mowy bębnów, a ja nie chciałam go denerwować, 
licząc na smaczny posiłek wieczorny. Wydałam mu tyle przypraw, ile zażądał, starannie 
zamknęłam słój i umieściłam go na zwykłym miejscu w szafce. Tę samą wiadomość 
powtórzono, gdy dochodziłam do wyższego poziomu Warowni. Słyszałam, jak Campen 
miotał się w swoim biurze żądając wyjaśnień.
Na szczęście tylu ludzi spieszyło do Cechu Harfiarzy, że nikt me zwrócił uwagi na 
moje dziwaczne zachowanie. Dziedziniec Cechu zapełnili zaniepokojeni uczniowie i 
czeladnicy harfiarscy i uzdrowicielscy. Byli jak zawsze zdyscyplinowani; nie wpadali w 
panikę, chociaż wyczuwało się powszechny niepokój i niepewność.
Mistrza Capiama wzywała nie tylko Warownia Hodowców Keroon i Warownia Igen. 
Domagano się również jego przybycia w Telgarze; krążyły słuchy, że zabrano go na grzbiecie 
smoka na jarmark w Warowni Ista, a stamtąd, na rozkaz lorda Ratoshigana, do Południowego 
Boli. Towarzyszył mu nie kto inny jak Sh'gall, pan Weyru Fort, na spiżowym Kadithcie.
W chwili gdy na schodach pojawił się mistrz Fortine w towarzystwie czeladniczki 
Desdry z Cechu Uzdrowicieli oraz mistrzów Brace'a i Dungrine'a z Cechu Harfiarzy, na 
placu zapadła cisza.
- Poruszyła was wiadomość przesłana przez bębny - zaczął mistrz Fortine 
chrząknąwszy. Świetnie zna się na teorii sztuki uzdrawiania, ale brak mu polotu mistrza 
Capiama. - Musicie zdać sobie sprawę z tego, że mistrz Capiam nie wydałby takiego 
zarządzenia - niepotrzebnie podniósł głos do pisku - bez koniecznej potrzeby. Wszyscy 
harfiarze i uzdrawiacze, którzy uczestniczyli w jarmarkach, mają stawić się natychmiast u 
czeladniczki Desdry w Małej Sali Uzdrawiaczy. Pozostałych proszę o zgromadzenie się w 
Głównej Sali. Chcę do was przemówić. Mistrz Brace...
Mistrz Brace wystąpił naprzód poprawiając pas i odchrząkując.
- Mistrz Tirone z ramienia Cechu pełni funkcję mediatora w sporze, jaki ma miejsce w 
kopalniach. Zgodnie ze zwyczajem ja, starszy mistrz, przejmuję jego władzę do czasu, gdy 
wróci do Cechu.
- Ma nadzieję, że mistrz Tirone zostanie zatrzymany z powodu kwarantanny albo 
zarazi się i umrze... - mruknął ktoś stojący obok mnie. Sąsiedzi uciszyli go natychmiast, nie 
byłam więc w stanie wypatrzyć go w tłumie.
Tirone pełnił kiedyś, zanim został Mistrzem Harfiarzy, funkcję wychowawcy dzieci 
lorda Tolocampa, toteż znałam go dobrze. Miał swoje wady, ale słuchanie jego głębokiego 
aksamitnego głosu sprawiało przyjemność bez względu na to, co próbował zaszczepić 
niepojętnym lub nie zainteresowanym umysłom wychowanków. Nie wybrano by go na 
Mistrza Cechu, gdyby nie wyróżniał się czymś szczególnym poza pięknie brzmiącym 
barytonem. Powiadano, że misje mediacyjne Tirone'a kończyły się porażką jedynie wówczas, 
gdy chorował na zapalenie krtani. Poza tym zawsze udawało mu się przekonać oponentów do 
swojego punktu widzenia.
Oczywiście, kwestią dyplomacji ze strony Mistrza Harfiarzy było zachowanie 
poprawnych stosunków z panem Warowni; sam Cech cieszył się bowiem autonomią. 
Mistrzowi Tirone udawało się to znakomicie.
Wydało mi się dziwne, że mistrz Brace wystąpił z takim oświadczeniem - i to, że 
Desdra i Fortine reprezentowali uzdrawiaczy. Gdzie podział się mistrz Capiam? Spychanie na 
kogoś innego żmudnej roboty zupełnie nie leżało w jego stylu. Kiedy harfiarze i uzdrawiacze 
ruszyli ku wskazanym pomieszczeniom, wymknęłam się stamtąd niewiele mądrzejsza, za to 
bardziej niespokojna.
Matka, cztery siostry i ojciec zostali uwięzieni w Ruathcie. Tym bardziej żałowałam 
teraz, że nie wzięli mnie ze sobą, Przydałabym się jako pielęgniarka. Do opieki nad chorymi 
przejawiałam niewątpliwy talent, prawie nie wykorzystywany poza rodziną. Zganiłam się za 
takie myśli i celowo poszłam na niższy poziom Warowni, gdzie znajdowały się magazyny.
Jeśli owa choroba wymagała kwarantanny, z pewnością przyda się przejrzeć zapasy. 
Podczas gdy Cech Uzdrowicieli zawsze miał na składzie większość ziół i leków, Warownie i 
inne Cechy same musiały dbać o zaspokajanie swoich potrzeb. Teraz mogą się okazać 
potrzebne rzadkie leki ziołowe, których zazwyczaj nie gromadzi się w większej ilości. Nakrył 
mnie tam Campen. Ruszył w moją stronę mrucząc z irytacją.
- Rill, co tam się dzieje? Czy dobrze usłyszałem, że chodzi o kwarantannę? Czy to 
oznacza, że ojciec utknął w Ruathcie? Co my mamy teraz robić?
Przypomniał sobie, że występując w roli pana Warowni nie powinien prosić o radę 
podwładnych, a zwłaszcza siostry. Odchrząknął hałaśliwie i wypiął pierś przybierając surowy 
wyraz twarzy, który mnie tylko rozbawił.
- Czy mamy dostateczny zapas ziół?
- W rzeczy samej, tak.
- Nie stawiaj się, Rill. Nie teraz - zmarszczył gniewnie brwi. - Zabierałam się właśnie 
do przejrzenia zbiorów, bracie, ale mogę bez obawy stwierdzić, że mamy więcej, niż 
będziemy potrzebowali.
- Znakomicie. Nie zapomnij dostarczyć mi pisemnego wykazu.
Poklepał mnie po karku jak ulubioną sukę i wyszedł, wciąż pomrukując. Uznałam 
sceptycznie, że nie bardzo wie, jak ma się zachować w obliczu katastrofy.
Czasami przygnębiało mnie marnotrawstwo w naszych magazynach. Wiosną, latem i 
jesienią zbieramy, konserwujemy, solimy, suszymy, marynujemy i gromadzimy więcej 
żywności, niż Warownia potrzebuje. Za każdym Obrotem, mimo wysiłków matki, pozostają 
nie zużyte wcześniejsze zapasy i w ten sposób rezerwy rozrastają się nadmiernie. Węże i 
robaki dobierają się do nich w ciemnych zakamarkach. My, dziewczęta, często dokonujemy 
porządków szmuglując część zasobów, by rozdać je rodzinom znajdującym się w potrzebie. 
Ojciec i matka nie uznają dobroczynności, nawet jeśli plony zawiodą bez niczyjej winy. 
Rodzice powtarzają zawsze, że do ich uświęconych tradycją obowiązków należy 
zaopatrywanie całej Warowni w czasach kryzysu, tyle że nie zdradzili nigdy, co słowo 
kryzys" oznacza w ich pojęciu. I tak oto ilość nie zużytej, nie nadającej się do spożycia 
żywności stale wzrasta.
Zioła, wysuszone i odpowiednio przechowywane, zachowują moc przez wiele 
Obrotów. Półki uginają się od schludnych torebek, pęczków łodyg, słoików z nasionami i 
lekami. Korzenie na poty, gorączkę i wszystkie tradycyjne leki gromadzi się, odkąd 
wprowadzono Dzienniki. Żywokost, tojad, tymianek, hyzop: dotykałam po kolei wszystkiego, 
zdając sobie sprawę, że przy takich zapasach Warownia podoła leczeniu blisko dziesięciu 
tysiącom okolicznych mieszkańców. Działającego odurzająco fellis zebrałyśmy w tym roku w 
niesamowitej ilości. Kto wie, jakie będą przyszłe potrzeby? Tojadu także nie brakowało.
Obfitość medykamentów sprawiła mi ogromną ulgę. Już miałam opuścić magazyn, 
gdy zerknęłam na półkę, gdzie trzymano Dzienniki - zawierały one recepty na rozmaite 
mikstury oraz notatki tych wszystkich osób, które zajmowały się przyrządzaniem mieszanek 
ziołowych, leków i toników.
Otworzyłam kosz świetlny nad biurkiem i mocowałam się przez chwilę ze stosem 
ksiąg, chcąc wydobyć najstarszą z samego dołu. Może ta choroba pojawiła się wcześniej, za 
któregoś Obrotu od momentu Przejścia. Księgę pokrywał kurz, a okładka rozpadała się w 
rękach.
Skoro matka, która tak dbała o porządek, nie zatroszczyła się o odkurzenie tych 
rękopisów, z pewnością nie zauważy szkody. Tomiszcze po otworzeniu zapachniało 
stęchlizną z głębi czasów. Obchodziłam się z nim ostrożnie, nie chcąc uszkodzić go jeszcze 
bardziej. Mogłam sobie oszczędzić trudu. Atrament wyblakł tak, że na skórze pozostały tylko 
linearne wzory przypominające roje robaczków. Ciekawa byłam, po co trzymano te 
woluminy, ale mogłam sobie wyobrazić reakcję matki na propozycję pozbycia się 
czcigodnych zabytków.
Przyjęłam wreszcie kompromisowe wyjście i wyjęłam tom z wciąż czytelną nalepką: 
Piąty Obieg".
Jacyż to nudziarze byli z moich przodków! Przyjście Sima, który powiedział mi, że 
szef kuchni pilnie mnie poszukuje, wybawiło mnie z tej sytuacji. No tak, gdy matka 
wyjechała, musiał prędzej czy później zwrócić się do mnie. Zatrzymałam Sima, któremu i tak 
się nie spieszyło z powrotem do zmywania naczyń i naskrobałam liścik do czeladniczki 
Desdry zawiadamiając ją, że może dowolnie korzystać z aptekarskich zasobów Warowni Fort. 
Miałam zamiar zachęcić ją do tego jak najszybciej, gdyż wątpiłam, aby matka zgodziła się na 
podobną hojność po powrocie.
Wydaje mi się, że wtedy po raz pierwszy zdałam sobie sprawę, w jak wielkim stopniu 
lady Pendra narażona jest na tę chorobę. Sparaliżował mnie strach, dopiero chrząknięcie Sima 
przywróciło mnie do świadomości. Uśmiechnęłam się, aby mu dodać otuchy. Nie musiałam 
go obciążać swoimi głupimi obawami.
- Zanieś to do Cechu Uzdrowicieli, przekaż czeladniczce Desdrze do rąk własnych! 
Rozumiesz? Nie wolno ci tego wręczyć pierwszej lepszej osobie w barwach uzdrawiacza.
Sim pokiwał głową uśmiechając się blado i mrucząc zapewnienia, że rozumie dobrze.
Rozmawiałam z kucharzem, którego brat mój właśnie zawiadomił, aby przygotował 
się na nieokreśloną liczbę gości. Nie miał pojęcia, co robić, jako że przystąpiono już do 
przygotowywania wieczornego posiłku.
- Będzie zupa, rzecz jasna, jedna z tych twoich wspaniałych, pożywnych zup 
mięsnych, Felimie, i z dwanaście wherrów z ostatniego polowania. Wisiały już dość długo. Są 
znakomite na zimną porę. Dodaj więcej korzeni. I ser. Mamy mnóstwo sera.
- Dla ilu osób? - Felim troszczył się o swój interes. Matka tylekroć zarzucała mu 
marnotrawstwo, że chcąc się zabezpieczyć notował, ile osób jadło posiłki i co im podawano.
- Dowiem się, Felimie.
Campen spodziewał się, że wszyscy okoliczni mieszkańcy przybędą, aby prosić go o 
radę. Warownia musiała zatem przygotować się na przyjęcie tłumu gości. Jednakże bębny 
przekazały nakaz bezwzględnej kwarantanny i wątpliwe, żeby osadnicy, choćby najbardziej 
zaniepokojeni, odważyli się go złamać. Ci, którzy mieszkali najbliżej, mogli rzeczywiście się 
zjawić, jako że uważali się za podległych Warowni. Powstrzymałam się od uwagi, że 
większość z nich wiedziała dużo lepiej niż Campen, jak sobie radzić w okresach zagrożenia. 
Nie chciałam go denerwować.
Wróciłam do Felima i poradziłam mu, żeby przygotował tylko trochę więcej porcji, 
ale zrobił za to więcej klahu, podał nowy ser i więcej herbatników. Przeglądając składy wina 
zauważyłam, że dość go było w napoczętych już beczkach.
Udałam się potem do świetlicy na drugim piętrze. Ciotki i inne osoby pozostające na 
utrzymaniu Warowni znały już treść przekazu i były bardzo poruszone. Skłoniłam je, aby 
puste pokoje przekształciły w ambulatoria. Napełnianie czystych powłok słomą dzięki czemu 
zyskamy prowizoryczne materace nie zmęczy ich zanadto i da poczucie, że są użyteczne. 
Pochwyciłam spojrzenie stryja Munchauna. Udało nam się niepostrzeżenie wymknąć na 
korytarz.
Munchaun był najstarszym spośród żyjących braci ojca i moim ulubieńcem. Dopóki 
nie doznał obrażeń w wyniku upadku ze skały, przewodził wszystkim polowaniom. Miał tyle 
zrozumienia dla ludzkich słabości, tyle humoru i skromności, że zawsze zastanawiałam się, 
dlaczego na pana Warowni wybrano mojego ojca, a nie Munchauna, który przewyższał go 
zaletami charakteru.
- Widziałem, jak wychodziłaś z Cechu. Co się dzieje?
- Capiam padł ofiarą choroby, a Desdra prosi uzdrawiaczy, aby leczyli objawowo.
Uniósł łukowate brwi i uśmiechnął się krzywo.
- Nie wiedzą zatem, co to jest, tak? - Skinęłam głową. - Przejrzę Dzienniki. Muszą 
przydać się na coś poza tym, że dostarczają zajęcia nam, nadliczbowym starcom.
Chciałam zaprzeczyć, ale uśmiechnął się wyrozumiale nie czekając na wyjaśnienia.
Wieczorem przybyło więcej osadników, niż przewidywałam. Przyszli także 
mistrzowie, z wyjątkiem tych z Cechu Harfiarzy i Uzdrowicieli. Mieliśmy ich czym ugościć. 
Do późna w nocy dyskutowali o tym, co się stało i jak przemieszczać zapasy z Warowni do 
Warowni bez łamania kwarantanny.
Nalałam ostatnią kolejkę klahu, choć myślę, że pił tylko Campen. Potem wycofałam 
się do swego pokoju, gdzie czytałam stare Dzienniki tak długo, aż oczy same mi się 
zamknęły.


Rozdział III
3.12.43

Kiedy usłyszałam bębny, wyskoczyłam z łóżka i wybiegłam na korytarz, gdzie 
wyraźniej słychać było uderzenia. Wiadomość mnie przeraziła. Zanim przebrzmiała, nadeszła 
inna - z południa. Ratoshigan domagał się pomocy z Cechu Uzdrawiaczy. Było bardzo 
wcześnie jak na przesyłanie wiadomości za pomocą bębnów. Zostawiłam drzwi otwarte i 
przywdziałam drugą tunikę i spodnie. Opasałam się ciężkim łańcuchem z kluczami Warowni. 
Włożyłam buty, gdyż miękkie obuwie używane w domu nie zabezpieczało przed zimnem 
ciągnącym od kamiennych posadzek niższego poziomu i nierówności podwórca. Uderzenia 
bębnów donosiły o nowych przypadkach choroby w Warowni Telgar, Ista, Igen i Południowy 
Boli. Przekazywały prośbę o wsparcie z odległych Warowni i Cechów Uzdrowicieli. 
Zgłaszali się ochotnicy i napływały oferty pomocy z Benden, Lemos, Bitry, Tillek i 
Wysoczyzn nie dotkniętych, jak dotąd, nieszczęściem. To mnie podniosło na duchu. 
Perneńczycy jak zwykle stanęli na wysokości zadania.
Przebyłam połowę drogi przez Pola, gdy nadano wiadomość z Weyru Telgar: zmarło 
kilku jeźdźców, a w związku z tym odnotowano wypadki samobójstw wśród smoków. 
Mijając idących do pracy parobków starałam się nie okazywać poruszenia, uśmiechałam się, 
kiwałam głową na powitanie i szłam tak szybko, aby nie śmiano mnie zatrzymywać. Może po 
prostu mieli dość złych wiadomości na dziś. Ledwie przebrzmiało echo ponurych wieści z 
Telgaru, gdy odezwała się Ista.
Dlaczego przyszło mi do głowy, że jeźdźców smoków choroba się nie ima, nie umiem 
powiedzieć. Na grzbietach smoków wydają się odporni na ciosy, niewrażliwi nawet na Nici - 
choć wiedziałam doskonale, że jeźdźcy i smoki często doznawali poważnych obrażeń podczas 
Opadów - czy drobniejsze dolegliwości i choroby nękające pospolity ludek. Przypomniałam 
sobie jednak, że jeźdźcy przelatywali z miejsca na miejsce, a jarmarki w Warowniach Ista i 
Ruatha odbyły się tego samego dnia zwabiając przybyszów z górskich stron. Jarmarki w 
dwóch warowniach i zaraza w obu! Jednakże Ista leżała daleko na wschodzie. W jaki sposób 
choroba mogła rozwinąć się w dwóch tak odległych punktach?
Przyspieszyłam kroku i znalazłam się wkrótce na dziedzińcu Cechu Harfiarzy. 
Wszyscy byli już na nogach. Połowa mieszkańców kręciła się przy biegoniach, osiodłanych i 
objuczonych przed długą podróżą. Zwierzęta nosiły uprząż w barwach Cechu Uzdrawiaczy.
Nad naszymi głowami nadal rozbrzmiewała ponuro mowa bębnów. Mistrz Fortine 
przesyłał informacje z Cechu Uzdrowicieli do Warowni i Weyru. Gdzie zatem podziewał się 
mistrz Capiam?
Z płaskich schodów siedziby Cechu zbiegła Desdra. Oburącz dźwigała juki. Za nią 
pędzili, równie obładowani, dwaj uczniowie. Kobieta wyglądała tak, jakby spędziła kilka 
bezsennych nocy. Na jej twarzy, zwykle łagodnej i opanowanej, widniało napięcie i 
rozdrażnienie. Obeszłam podwórzec chcąc znaleźć się na jej drodze.
- Nie, nie, bez zmian - odezwała się do jednego z czeladników. - Choroba przebiega u 
Capiama tak samo jak u każdego innego. Stosujcie te leki przy pierwszych objawach. To 
jedyna rada, jakiej mogę wam teraz udzielić. Słuchajcie mowy bębnów. Będziemy używać 
szyfrów przewidzianych na stan wyjątkowy. Nie wysyłajcie nie szyfrowanych przekazów.
Cofnęła się, gdy uzdrawiacze zaczęli wyprowadzać biegonie z dziedzińca, i wtedy 
podeszłam bliżej.
- Czeladniczko Desdro...
Odwróciła się żywo. Nie rozpoznała mnie.
- Jestem Nerilka. Jeśli zasoby Cechu skurczą się w związku z potrzebami, zawiadom 
mnie, proszę. - Położyłam rękę na piersi podkreślając powagę swoich słów. - Mamy dość 
medykamentów, aby leczyć połowę planety.
- Och, nie ma powodu do niepokoju, lady Nerilko - zaczęła siląc się na poważny 
wyraz twarzy.
- Bzdura - powiedziałam ostrzej, niż zamierzałam, i wtedy spojrzała na mnie uważnie. 
- Znam wszystkie szyfry z wyjątkiem tego, którym posługuje się Mistrz Harfiarzy, a i tego 
mogę się domyślić. - Słuchała mnie teraz z wytężoną uwagą. - Kiedy czegoś zabraknie, 
pytajcie o mnie w Warowni. Albo jakby potrzebna była jeszcze jedna pielęgniarka...
Ktoś ją zawołał. Skinąwszy krótko głową odeszła. A potem bębny ze wschodu 
rozpoczęły nadawanie złych wiadomości z Keroon. Dowiedziałam się, że umierały tam setki 
ludzi, a cztery małe górskie osady w ogóle nie odpowiadały na głos bębnów.
Kiedy wracałam, do mych uszu dobiegł ryk smoka. Poczułam chłodny dreszcz. Czego 
smok mógł właśnie teraz szukać w Forcie? Uniosłam poły tuniki i pognałam przed siebie. 
Masywne drzwi Warowni otwarto na oścież. Campen stał na szczycie schodów z ramionami 
uniesionymi w geście zdumienia i niedowierzania. Poniżej na schodach skupiła się gromadka 
mistrzów i mieszkańców Warowni; wszyscy spoglądali w kierunku błękitnego smoka 
kołującego nad dziedzińcem. Stwór wydawał mi się jakby wypłowiały. Potem patrzyłam już 
tylko na ojca, który wspinał się pod górę rozsuwając na boki stojących mu na drodze ludzi.
- Zarządzono kwarantannę! Śmierć zbiera żniwo na kontynencie. Nie słyszeliście 
wiadomości? Czyście ogłuchli, że gromadzicie się tak trumnie? Rozejść się! Wszyscy do 
domu! Nie opuszczajcie domów  bez względu  na  wszystko!   Rozejść się! Rozejść się!
Pchnął najbliższego osadnika w dół, w stronę biegoni, które służba odprowadzała 
właśnie do stajni. Dwaj mistrzowie wpadli na siebie usiłując uniknąć zetknięcia się z 
wymachującym ramionami lordem Tolocampem.
Dziedziniec opustoszał błyskawicznie, kurz wzbity przez galopujące wierzchowce 
odjeżdżających zaczynał już opadać. Błękitny smok ryknął znowu, wzmagając jeszcze 
zamieszanie. A potem skoczył ku niebu zanurzając się w przestrzeń pomiędzy", zanim 
zdążył przelecieć nad wieżą siedziby Cechu Harfiarzy.
Ojciec odwrócił się. Byliśmy w komplecie, bo braci zwabiło pojawienie się smoka.
- Czyście poszaleli, żeby gromadzić ludzi? Czy do żadnego nie dotarło ostrzeżenie 
Capiama? W Ruathcie ludzie mrą jak muchy!
- To co ty tutaj robisz, panie? - odezwał się bezczelnie mój głupawy braciszek 
Campen.
- Coś ty powiedział?! - ojciec wyprostował się jak smok, który ma zamiar zionąć 
ogniem. Podziałało to nawet na Campena. Cofnął się wystraszony wojowniczą postawą 
rozwścieczonego rodzica. Nie rozumiem, jak to się stało, że nie oberwał.
- Ale... ale... ale Capiam mówił o kwarantannie...
Ojciec uniósł gwałtownie swą piękną głowę. Rozłożył ramiona zwracając dłonie na 
zewnątrz, aby nie dopuścić za blisko żadnego z nas. I tak nie mieliśmy zamiaru podchodzić.
- Od tej chwili poddaję się kwarantannie. Zamknę się w swoich kwaterach i nikt - 
rzekł grożąc nam palcem - nie śmie zbliżyć się do mnie, dopóki wszystko to nie minie, a ja 
nie przekonam się, że jestem czysty.
- Czy to zaraźliwa choroba? W jakim stopniu? - usłyszałam swój własny głos. 
Musieliśmy ustalić fakty.
- W żadnym wypadku nie narażałbym własnej rodziny na niebezpieczeństwo.
Na widok jego godnej miny mało nie parsknęłam śmiechem. Żadne z nas nie śmiało 
dopytywać się o matkę i siostry.
- Wiadomości mają być wsuwane przez szparę pod drzwiami, a jedzenie zostawiane w 
holu. To wszystko.
Odsunąwszy nas na bok, wkroczył do Warowni. Słyszeliśmy odgłos jego ciężkich 
kroków na kamiennych płytach posadzki. Z odrętwienia wyrwał nas dopiero czyjś stłumiony 
szloch.
- Co z matką? - zapytał Mostar z oczyma rozszerzonymi niepokojem.
- No tak, co z matką? - odezwałam się. - Nie stójmy tu i nie róbmy z siebie widowiska.
Skinęłam głową w stronę drogi, ku grupkom ludzi, których zainteresowanie 
przyciągnęło przybycie smoka a potem scenka na stopniach Warowni.
Ruszyliśmy zgodnie do wnętrza. Nie byłam jedyną, która spojrzała na zamknięte teraz 
drzwi prowadzące do komnat pierwszego poziomu.
- To nie w porządku - zaczął Campen opadając bezwładnie na najbliższe krzesło. 
Wiedziałam, że myśli o szybkim powrocie ojca.
- Potrafiłaby zająć się nami w chorobie - powiedział Gallen ze strachem w głosie.
- Ja też to potrafię, tego mnie uczyła - ucięłam krótko. Przeczuwałam już wtedy,  że 
matka nigdy  nie wróci.   Nasza rodzina nie mogła pozwolić sobie na panikę, zwłaszcza 
publicznie. - Jesteśmy twardzi, Gallenie. Wiesz o tym dobrze. W życiu nie chorowałeś.
- Przechodziłem ospę.
- Tak jak my wszyscy - stwierdził szyderczo Mostar, ale pozostałym zrobiło się lżej na 
duchu.
- Nie powinien łamać kwarantanny - rzekł w zamyśleniu Theskin. - Dał zły przykład. 
Alessan powinien go zatrzymać w Ruathcie. Też o tym myślałam, ale ojciec miał tak 
apodyktyczne usposobienie, że nawet starsi wiekiem Lordowie Warowni stosowali się do 
jego życzeń. Nie spodobało mi się przypuszczenie, że Alessanowi zabrakło stanowczości, 
nawet jeśli była to kwestia kurtuazji wobec ojca. Kwarantanna to kwarantanna!
Tej nocy szybko zasnęłam, ale pełna niepokoju obudziłam się bardzo wcześnie. Nikt 
ze służby nie krzątał się jeszcze przy swoich zajęciach. Podniosłam kartkę spod drzwi pokoju 
ojca. Omal jej nie podarłam po przeczytaniu. Och, domagał się zapasu ziół 
przeciwgorączkowych, wina i żywności. To było zrozumiałe, ale oprócz tego poinstruował 
Campena, że ma sprowadzić Anellę wraz z rodziną", aby - jak się wyraził - znaleźli 
bezpieczne schronienie w Warowni. Zostawił zatem moją matkę i siostry w Ruathcie 
narażając je na niebezpieczeństwo, sam zaś poleca najstarszemu synowi i dziedzicowi, aby 
zadbał o jego kochankę! A także o dzieci, które z nią spłodził.
Och, tak naprawdę nigdy z tego powodu nie wybuchł skandal. Matka zawsze udawała, 
że o niczym nie wie. Nabyła doświadczenia przez Obroty życia z ojcem. Raz podsłuchałam, 
jak mówiła do jednej z ciotek, że nie ma nic przeciw temu, aby małżonek dawał jej od czasu 
do czasu święty spokój. A jednak nie lubiłam Anelli. Wdzięczyła się bezwstydnie, a jeśli 
ojciec akurat miał jej dosyć, z równym zapałem czepiała się ramienia Mostara. W gruncie 
rzeczy, podejrzewam, że spodziewała się wyjść za mąż za mojego brata. Tęskniłam za chwilą, 
kiedy jej oznajmię, że Mostar ma całkiem inne plany na przyszłość. Swoją drogą, chciałabym 
wiedzieć, kto właściwie jest ojcem jej najmłodszego syna - lord Tolocamp czy Mostar.
Zganiłam się za te brzydkie myśli. Tak czy siak, malec zdradzał silne podobieństwo 
rodzinne. Nożem, który noszę u pasa, rozdzieliłam pasek skóry na dwie części i jedną - tę z 
poleceniem dla Campena - wsunęłam pod jego drzwi. Drugą część zabrałam do kuchni, gdzie 
zaspani słudzy zwijali właśnie swoje posłania. Moje pojawienie się wywołało niepewne 
uśmiechy i lekki popłoch. Przybrałam pogodny wyraz twarzy, żeby ich uspokoić, i 
poinstruowałam najbardziej rozgarniętych, co mają przygotować na poranny posiłek dla lorda 
Tolocampa.
Campen wpadł na mnie w sali na dole. Wymachiwał niedbale kilkoma paskami skóry 
z poleceniami od ojca.
- Co mam z tym zrobić, Rill? Trudno mi wyjechać i przywieźć ją tutaj nie kryjąc się 
przed ludźmi.
- Sprowadź ją ze wzgórz ogniowych. Dzisiaj nikt na to nie zwróci uwagi.
- Nie podoba mi się to, Rill. Po prostu mi się nie podoba.
- A kiedy ktoś się liczył z tym, czy nam się coś podoba, czy nie, Campenie?
Miałam dość zrzędzenia, więc zostawiłam go i poszłam do ochronki w południowej 
części piętra. Była to oaza spokoju, o ile tak można nazwać miejsce, w którym znajduje się 
dwadzieścia dziewięć niemowlaków i tylko trochę starszych maluszków. Dziewczyny uwijały 
się przy robocie pod czujnym okiem ciotki Lucil i jej pomocnic. Panował tam taki zgiełk, że 
nie były w stanie zrozumieć przesłanej przez bębny wiadomości. Ochronka miała osobną, 
małą kuchnię. Gdyby epidemia dotarła do Warowni, można by tę część odciąć od pozostałych 
pomieszczeń. Pomyślałam, że muszę pamiętać o dodatkowym zaopatrzeniu - tak na wszelki 
wypadek.
Przejrzałam bieliznę i pościel i napomknęłam ciotce praczce, ze przy słonecznej i dość 
ciepłej pogodzie, jaka panowała tego dnia, byłoby znakomicie, gdyby urządziła pranie. 
Ceniłam ciotkę za dobre serce, ale nie podobał mi się jej obyczaj odkładania wszystkiego na 
później pod pretekstem, że służba ledwie sobie daje radę z nadmiarem obowiązków. Wiem, 
matka zawsze jej pilnowała. Czułam się paskudnie, przejmując obowiązki matki, nawet jeśli 
miałoby się to wkrótce skończyć, ale wkrótce mogliśmy potrzebować każdego kawałka 
czystego płótna.
Kiedy zjawiłam się na poddaszu, tkacze z zapałem pracowali przy krosnach. 
Wytwarzali tkaniny z grubego włókna. Moja matka była z tego bardzo dumna. Ciotka Sira 
powitała mnie spokojnie, jak zwykle nie okazując śladu niepokoju. Mimo że maszyny 
hałasowały bez ustanku, musiała coś tam usłyszeć z mowy bębnów, nie zadawała jednak 
pytań.
Zjadłam spóźnione śniadanie w pokoiku na pierwszym poziomie podziemia. Matka 
nazywała go swoim biurem", szczęśliwa, że ma się gdzie czasem schronić w samotności. 
Bębny odezwały się znowu potwierdzając i przekazując dalej ponure wieści. Powtarzano je 
raz po raz. Wzdrygnęłam się, gdy po raz czwarty usłyszałam kod z Keroon, i zaczęłam nucić 
głośno, aby nie popadać w głębszą jeszcze rozpacz z powodu nowych okropności. Warownia 
Ruatha leżała w sąsiedztwie. Dlaczego nie nadchodziły stamtąd żadne przekazy, dlaczego 
matka i siostry nie dawały znaku życia?
Pukanie do drzwi przerwało te smutne rozmyślania. Niemal z zadowoleniem 
przyjęłam wieść, że Campen chce się ze mną spotkać na pierwszym piętrze. W połowie drogi 
uświadomiłam sobie, że musiał już wrócić z Anellą. Skoro znaleźli się na pierwszym piętrze, 
to Anella spodziewa się, że zamieszka w pokojach gościnnych. Osobiście umieściłabym ją 
przy wewnętrznym korytarzu na piątym piętrze. Apartamenty gościnne są dla niej za dobre. 
Za nic w świecie nie pozwoliłabym jej wprowadzić się do pokojów matki mających wygodne 
połączenie z sypialnią ojca. Mój ojciec przechodził, bądź co bądź, kwarantannę, a matka 
przebywała w Ruathcie.
Anella zastosowała się do polecenia Tolocampa jak najdosłowniej. Przyprowadziła nie 
tylko swoje dzieci, ale także matkę, ojca, trzech młodszych braci i na dodatek sześcioro 
słabowitych pociotków. Jak zdołali wdrapać się na wzgórza ogniowe - nie pytałam nawet, ale 
dwoje wyglądało na bliskich omdlenia. Powinni się nimi zająć nasi staruszkowie mieszkający 
na wyższych piętrach. Anella dąsała się trochę, gdyż wyznaczono jej kwaterę daleko od 
Tolocampa, ale ani Campen, ani ja nie przejmowaliśmy się jej humorami i kwaśnymi 
uwagami jej mamuśki. Cieszyłam się, że nie ściągnęła więcej krewniaków. Uznałam, że starsi 
bracia mieli dość rozumu, aby nie liczyć na korzyści związane z awansem" bezwstydnej 
siostrzyczki. Jakkolwiek sądziłam, że Anella sama powinna dać sobie radę z opieką nad 
własnymi dziećmi, przydzieliłam jej dwie służące, w tym jedną z ochronki. Nie chciałam 
narażać się na pretensje ze strony ojca. Każdego gościa potraktowałabym z podobną 
kurtuazją. Nie musiałam jednak czuć się uszczęśliwiona z tego powodu.
Pognałam potem do kuchni, aby porozmawiać z Felimem. Trzeba mu było 
powiedzieć, że radzi sobie wspaniale. Kuchnia jest wylęgarnią najgorszych plotek. Na 
szczęście nikt tam nie rozumiał szyfrowanych przekazów, choć z pewnością zauważono, że 
nadawane były niezwykle często. Czasami można się zorientować, że bębny przesyłają dobre 
nowiny. Rytm wydaje się weselszy, dźwięki wyższe, tak jakby instrumenty wyśpiewywały z 
radością to, co ludzie mieli do powiedzenia. Dziś w ich melodii słyszałam łkanie...
Pod wieczór, gdy ręce doboszy omdlały z wysiłku, wysyłano już przekazy z błędami. 
Z trudem znosiłam powtarzane w kółko błagania z Keroon i Telgaru o uzdrawiaczy - na 
miejsce tych, którzy umarli próbując ratować chorych. Zatkałam uszy, żeby zasnąć. Ale 
nawet wtedy docierało do mnie echo złych nowin.


Rozdział IV
3.14.43

Zatyczka wypadła, gdy przewracałam się w łóżku, tak więc wiadomość o śmierci 
matki, a potem o śmierci sióstr usłyszałam aż nadto wyraźnie. Ubrałam się i wyszłam, by 
pocieszyć Lilię, Nie i Marę. Przywlókł się Gabin. Twarz poczerwieniała mu z wysiłku, aby 
nie rozpłakać się publicznie. Zaszlochał, chowając głowę na moim ramieniu. Ja też płakałam. 
Z żalu nad siostrami i nad sobą, że nie pożegnałam się wówczas z nimi.
Później przyłączyli się do nas bracia, wszyscy z wyjątkiem Campena. Ciekawe, czy 
któreś z nas życzyło Tolocampowi, aby padł ofiarą choroby, na którą zmarły porzucone przez 
niego matka i siostry.
Posłańca od Desdry powitałam z ulgą. Dzięki jego przybyciu mogłam pozostawić 
pogrążonych w żalu braci. Aby spełnić prośbę Desdry o zaopatrzenie, mogłam użyć tylnych 
schodów, ale wybrałam drogę głównym korytarzem. Ojciec wykrzykiwał coś energicznie 
przez okno, a Anella kryła się za pierwszym załomem pasażu. Uciekła ze zwinnością 
jaszczurki. Pełen głupawego zadowolenia fałszywy uśmiech na jej twarzy sprawił, że 
nabrałam do niej obrzydzenia raz na zawsze.
Uczeń od uzdrawiaczy mocno wyciągał nogi, żeby za mną nadążyć, kiedy pędziłam 
jak burza po spiralnych schodach wiodących do niższych poziomów. Gdy ułożyłam stos ziół 
zamówionych przez Desdrę, uczeń zaprotestował, twierdząc, że takiej ilości nie zdoła 
dotaszczyć do Cechu Uzdrowicieli. Wrzasnęłam piskliwie wzywając sługę. Sim, z okrągłymi 
z przestrachu oczami, przybiegł natychmiast, zastanawiając się, o czym to ważnym 
zapomniał.
Opanowałam się i przeprosiłam uzdrawiacza, że chciałam go tak objuczyć. Mogłam 
wezwać drugiego sługę do pomocy, ale przy wejściu do kuchni mignęła mi Anella, władczym 
gestem nakazująca Felimowi, aby się zbliżył. Wiedziałam, że jeśli wkroczę do kuchni i 
zobaczę, jak ta bezczelna dziwka zgrywa się na panią Warowni, pożałuję tego, co się stanie. 
Wyszłam bocznymi drzwiami razem z uzdrawiaczem i służącym. Chłodne powietrze mnie 
uspokoiło. Zmuszałam swoich towarzyszy do szybkiego marszu.
W Cechu Harfiarzy panował harmider, dobiegały stamtąd krzyki i śmiechy. Nie 
miałam pojęcia, co tę wesołość wywołało, ale uśmiechnęłam się z ulgą, że gdzieś ludzie 
potrafią jeszcze być szczęśliwi. Potem głosy ucichły i rozległ się dobrze znany mi baryton.
- Mgła zatrzymała mnie w drodze do Warowni - mówił mistrz Tirone. - Do tego 
okulał mi biegoń. Zabrałem z łąki świeżego wierzchowca i po drodze usłyszałem bębny. 
Przeproszę za wypożyczenie zwierząt później, gdy bębny nie będą tak zajęte. - Cień 
rozbawienia w jego głosie wywołał chichoty wśród słuchaczy. - Droga powrotna trwała 
krócej. Skąd miałem wiedzieć, że lord Tolocamp ustanowił warty, by zapobiec 
przemieszczaniu się ludzi?
W ten sposób usłyszałam po raz pierwszy o podjętych przez ojca środkach 
ostrożności. Głos mistrza Tirone stał się bardziej poufały.
- O cóż zatem chodzi z tym obozem, w którym mają być internowani uzdrawiacze i 
harfiarze próbujący nawiązać kontakt z Warownią? Jakże mamy pracować przy tak 
niemądrych ograniczeniach?
Uzdrawiacz spojrzał na mnie skonsternowany. Krytyka dotyczyła przecież mego ojca. 
Nie wolno mi było okazać zniechęcenia, rozczarowania i nieufności wobec Tolocampa. I 
lepiej, żebym nie spotykała się z taką postawą u innych.
Z końca podwórca wychynęła Desdra. Jej twarz rozjaśniła się na widok naszych 
ładunków.
- Lady Nerilko, prosiłam tylko o drobne wsparcie.
- Radzę brać, co się da, póki jestem w stanie wam pomóc.
Nie zadawała pytań, ale w jej oczach widziałam aprobatę.
- Ponawiam ofertę zajęcia się chorymi, gdziekolwiek i komukolwiek moje usługi 
mogłyby się przydać - powiedziałam, siląc się na stanowczość, gdy zdejmowała pakunki z 
moich ramion.
- Musisz w potrzebie zająć miejsce matki, lady Nerilko - odrzekła miłym, cichym 
głosem. W jej głęboko osadzonych, wyrazistych oczach wyczytałam współczucie. Uważałam 
kiedyś czeladniczkę za osobę bierną, zbytnio wyciszoną, ale się myliłam. Jak mogłam 
przekonać ją teraz, że błędnie ocenia moje możliwości? A może tak błaha sprawa jak 
przybycie Anelli nie dotarła do obu Cechów?
- Jak miewa się mistrz Capiam? - zapytałam, nim zdążyła odejść.
- Przebył już prawie cały cykl choroby - w głosie Desdry pobrzmiewał cierpki humor, 
a w jej oczach zapalały się słabe ogniki. - Jest nazbyt wściekły, aby umrzeć, a poza tym 
postanowił znaleźć lekarstwo na tę chorobę. Dziękuję, lady Nerilko.
Podczas naszej krótkiej wymiany zdań ucichły głosy w Cechu Harfiarzy i nie 
pozostało mi nic innego, jak odejść. Sim dreptał za mną. Biedny Sim. Często zapominam, że 
na swoich krótkich nogach nie jest w stanie dotrzymywać mi kroku.
- Sim, gdzie jest ten obóz dla internowanych lorda Tolocampa? - szukałam pretekstu, 
aby nie wracać za szybko do Warowni.
Byłam zanadto rozgniewana i rozżalona, by panować nad sobą.
Sim wskazał ręką na prawo, gdzie szeroka droga na południe wiedzie wśród drzew do 
małej doliny. Zbliżyłam się gościńcem na tyle, aby lepiej widzieć i dostrzegłam 
przechadzających się tam i z powrotem strażników.
- Czy wielu podróżnych zatrzymano?
Sim przytaknął, wyraźnie spłoszony.
- Harfiarzy i uzdrawiaczy, którzy próbowali jedynie wrócić do swoich Cechów.  I paru 
biedaków nie mających siedzib. Zawsze tedy wędrowali. Wkrótce i tam będą chorzy. Przyda 
im się pomoc z Cechu Uzdrowicieli. Należy im się opieka.
Miał rację. Nawet moja matka jest - była - wspaniałomyślna wobec koczujących 
nędzarzy.
- Czy straż wpuszcza ludzi do doliny?
Sim skinął głową.
- Ale w drugą stronę już nie.
- Kto jest dowódcą straży?
- Theng, o ile się nie mylę.
Nawet Thenga można było sobie zjednać, jeśli się obrało właściwą taktykę. Lubił 
wino i kiedy pił, udawał, że nie widzi dalej niż dno butelki. Nie dopuszczano harfiarzy i 
uzdrowicieli do Cechów? Mój ojciec był równie głupi, jak przerażony. A do tego zakłamany. 
Uciekł ze zdziesiątkowanej zarazą Warowni Ruatha, narażając własny lud na 
niebezpieczeństwo. No tak, ale ja nie musiałam być tak samo głupia. Znałam swoje 
obowiązki, Czyż ojciec sam mi ich nie wpoił? I może sama wkrótce znalazłabym się w 
potrzebie. Postanowiłam porozmawiać z Felimem i z Thengiem.
Wracając do domu dostrzegłam jakąś postać w oknie pierwszego piętra. Ojciec? Tak, 
okno należało do jego apartamentów. Śledził Sima i mnie. Nie mógł z tej odległości odróżnić 
Sima od jakiegokolwiek innego sługi w barwach Warowni. I jakie miałoby to znaczenie, 
gdyby rozpoznał mnie? Szłam dalej - dumnie i niedbale, ale do kuchni weszłam bocznym 
wejściem. Ostatecznie zamierzałam przecież porozmawiać z Felimem.
- Co mam teraz robić, lady Nerilko? - zaczął kucharz, zanim zdążyłam go poprosić, 
aby zachował resztki mięsa dla internowanych. - Zażądała wszelkich rodzajów żywności. 
Wiem, że lady Pendra nigdy by na to nie przystała. - Wybuchnął płaczem, wycierając twarz 
ścierką wiszącą mu u pasa. - Lady Pendra była surowa, ale sprawiedliwa. Należało się tylko 
dostosować do jej wymagań i nikt się nigdy nie skarżył.
- Czego chciała Anella?
Powiedziała, że teraz ona rządzi w Warowni. Muszę przygotować zupę dla jej dzieci, 
które mają delikatne żołądki; do każdego posiłku trzeba podawać słodycze, bo jej rodzice za 
nimi przepadają, a do tego pieczeń w południe i wieczorem. Lady Nerilko, przecież to 
niemożliwe. - Po jego policzkach znowu spłynęły łzy. - Czy muszę słuchać jej rozkazów?
- Wyjaśnię to, Felimie. Trzymaj się tego, co ustaliliśmy dziś rano. Nawet dla Anelli 
nie możemy wywracać z dnia na dzień wszystkiego do góry nogami.
Poprosiłam go jeszcze, żeby zachował trochę żywności z kolacji. Można by ją 
przesłać Thengowi.
- Zeszłego wieczora pozwoliłem sobie przesłać im jedzenie, lady Nerilko. Pani matka 
postąpiłaby z pewnością tak samo.
- Och, och, była sprawiedliwa, o tak, sprawiedliwa... - ponownie zakrył twarz ścierką.
Felim też był przyzwoitym człowiekiem, pomyślałam sobie. Starałam się w tej chwili 
nie przywoływać obrazu matki w pamięci. Przypomniałam sobie o Anelli i to pomogło. Ta 
mała dziwka, która myśli, że ot tak sobie zjawi się w Warowni równie wielkiej jak nasza i 
będzie w niej rządzić zupełnie jak w swoim gnojowisku za górami! Myśl o bałaganie, który 
wywołałaby natychmiast swoim brakiem doświadczenia, sprawiła mi perwersyjną 
przyjemność. Anella nie miała pojęcia o zarządzaniu i jeśli chciała pozostać w łaskach u 
mego ojca, powinna się sporo nauczyć. Dlaczegóż to wyobrażała sobie, że po śmierci lady 
Pendry może zająć jej miejsce, tak jak odebrała jej męża? Chyba że...
W sali na dole wpadłam na zdesperowanego Campena. Na jego mocno 
zaczerwienionej twarzy widniała konsternacja. Doral, Mostar i Theskin, zatopieni wraz z nim 
w cichej rozmowie, wydawali się także mocno przejęci.
- Czy nic nie możemy zrobić? - pytał Theskin zaciskając palce na rękojeści noża.
Doral uderzał pięścią o otwartą dłoń drugiej ręki.
- Nerilko, gdzie się podziewałaś? Czy wiesz, co się stało?
Anella się przeprowadza.
- Ojciec kazał ją przenieść do pokojów matki. Już teraz!
Byli wyraźnie oburzeni.
- On cię kazał szukać, Rill. Chce wiedzieć, gdzie byłaś cały dzień i co robiłaś w 
obozie dla internowanych - co ci właściwie strzeliło do głowy, żeby w ogóle tam pójść?
- Chciałam zobaczyć, czy to prawda, że go założono - odparłam z goryczą, nie 
przejmując się pozostałymi pytaniami. - Kiedy to zrobiono?
Rano - powiedział Theskin. - Ustawiliśmy straże i sporządziliśmy rozkład wart. A 
teraz to! Czy nie mógł trochę poczekać?
- On może umrzeć i stracić okazję, żeby się jeszcze trochę zabawić!
- Nerilko! - Campena zgorszyła moja nonszalancja, ale Theskin i Doral zachichotali.
- Wiesz, Campi, ona ma pewnie rację - stwierdził Theskin. - Nasz lord zawsze cenił 
sobie drobne przyjemności.
- Dosyć, Theskinie! - Campen opanował się na tyle, aby mówić ciszej, ale ton jego 
głosu me pozostawiał wątpliwości co do jego uczuć.
Theskin wzruszył ramionami.
- Wychodzę. Sprawdzę warty! Wrócę na obiad. Za skarby świata nie odpuszczę go 
sobie! - mrugnął do mnie i chwycił Dorala za ramię. Wyszli pozostawiając mnie z 
Campenem.
Nie miałam jednakże ochoty wysłuchiwać dalszego ciągu wykładu na temat moich 
niedociągnięć
- Uważaj, Campenie. Ona ma, jak wiesz, dwóch synów i mogą nas jeszcze wykopać 
na wyższe piętra!
Mojemu najstarszemu bratu nie przyszło to jak dotąd do głowy. Pozwoliłam mu 
zastanowić się nad tą myślą w spokoju i wycofałam się do swojego przytulnego pokoiku.
Nie pamiętam, co podano na wieczorny posiłek, ale nie sprawił mi przyjemności. 
Nasza zmarła matka zadbała, aby kurtuazja stała się naszą drugą naturą i nawet 
sprowokowani nie potrafilibyśmy zdobyć się na nieuprzejmość wobec Anelli. Zeszłam na 
kolację trochę później, toteż zaskoczyła mnie liczba krewniaków z drugiego piętra. 
Ustawiono wielkie stoły. Także krzesło ojca znalazło się na podwyższeniu. Anella miała ręce 
pełne roboty.
- Zaproszono was? - zapytałam stryja Munchauna, kiedy zbliżył się do mnie wolnym 
krokiem.
- Nie, ale ona nie wie, jak się zachować, nieprawdaż?
Stryjowi Munchaunowi, nie mówiąc już o pozostałych, trudno było odmówić 
wyczucia sytuacji. Chcieli się naocznie przekonać o prawdziwości plotek.
- Obawiam się, że jak dotąd nic ciekawego nie wynika z mojej lektury - ciągnął 
łagodnym głosem. - Innych też zapędziłem do tej pracy. - Jakieś wiadomości z Cechu? - 
Podobno byłaś tam dzisiaj.
Zignorowałam tę uwagę.
- Wrócił mistrz Tirone. Przeszedł przez góry.
- Nic zatem nie wie o naszych gościach?
- Raczej nie. W każdym razie ominął wartowników.
- Prawie żałuję, że tak się stało - mruknął stryj z błyskiem w oku.  Dotknął mego 
ramienia ostrzegawczo; kiedy się odwróciłam, spostrzegłam Anellę. Wkroczyła do sali w 
towarzystwie swych rodziców.
Wspaniałe entree psuł jedynie nerwowy rumieniec Anelli i niepewny krok jej ojca. 
Powiedziano mi potem, że starzec nie popijał, tylko miał kaleką stopę. Nie byłam jednak 
wówczas skłonna do litości czy współczucia. To w nim przynajmniej wydało się 
sympatyczne, że sprawiał wrażenie zakłopotanego.
Anella, wystrojona w ciężką, bogato haftowaną suknię, zupełnie nie pasującą do 
żałoby, jaka panowała w Warowni, wspięła się po schodach na podwyższenie i podeszła 
zdecydowanie do fotela matki. Stryj Munchaun powstrzymał mnie za ramię.
- Lord Tolocamp życzy sobie, abym odczytała wam jego oświadczenie.
Mówiła piskliwie, starając się usilnie, aby ją usłyszano i aby wszyscy uświadomili 
sobie, jaką teraz ma władzę. Rozwinęła papier i uniosła go do góry. Wytrzeszczone oczy nie 
dodawały jej uroku.
Ja, lord Tolocamp, odsunięty na skutek kwarantanny od zarządzania Warownią Fort 
w tych niespokojnych czasach, wyznaczam i deleguję lady Anellę na panią Warowni. Pragnę 
w ten sposób zapewnić sprawność funkcjonowania Warowni aż do czasu, gdy związek nasz 
zostanie publicznie przypieczętowany. Mój syn Campen będzie wypełniał, pod moim 
kierunkiem, obowiązki pana Warowni dopóty, dopóki nie zakończy się moje odosobnienie. 
Zobowiązuję was uroczyście, pod groźbą niełaski i wygnania, do przestrzegania kwarantanny 
i powstrzymania się od kontaktów z osobami z zewnątrz, dopóki mistrz Capiam albo 
wyznaczony przez niego mistrz uzdrowicielski nie odwoła obowiązujących restrykcji. Żądam 
bezwzględnego posłuszeństwa - dla bezpieczeństwa Warowni Fort, pierwszej i największej 
siedziby Pernu. Posłuszeństwo zapewni nam przetrwanie i dobrobyt. Złamanie rozkazów 
poprowadzi nas do zguby".
Odwróciła kartkę w naszą stronę, wskazując palcem na dół stronicy.
- Podpis i pieczęć są tutaj. Kto chce, może to sprawdzić.
Potem obraziła nas znowu.
- Polecił mi stwierdzić, kto z was odważył się dzisiaj podejść niebezpiecznie blisko 
obozu internowanych - taksowała nas wybałuszonymi ślepiami.
Wystąpiłam naprzód, a razem ze mną Peth, Jess, Nia i Gabin.
- Nie drażnijcie się ze mną! - wrzasnęła Anella. - Lord Tolocamp mówił wyraźnie, że 
chodzi o jedną osobę.
Wszyscy mieliśmy ochotę rzucić okiem na obóz - powiedziała Jess, zanim zdołałam 
zebrać myśli. - W życiu nie widziałam obozu dla internowanych.
- Czy nie rozumiecie? Tam są chorzy! - Anella pobladła ze strachu. - Jeśli zarazicie 
się, narazicie życie innych, zanim sami umrzecie.
- Tak jak nasz Lord Warowni - odezwał się ktoś z sali.
- Kto to powiedział? Kto śmiał powiedzieć coś tak wstrętnego?
Nastała cisza, słychać było tylko szuranie butów na kamieniach posadzki. Nawet ja 
nie rozpoznałam tego głosu, nie mogłam zatem wyrazić swej solidarności z tym, kto 
powiedział te słowa. Nie zdziwiłabym się, gdyby to był Theskin.
- I tak się dowiem! - oświadczyła patetycznie Anella. Myliła się. Tego wieczoru 
zaprzepaściła jakąkolwiek szansę na pozyskanie zaufania zebranych w Wielkiej Sali.
- Powiem lordowi Tolocampowi o wężu, jakiego wyhodował na własnym łonie!
Rozejrzała się po sali jeszcze raz, a potem gwałtownie szarpnęła za rzeźbione krzesło, 
na którym z taką godnością siadywała moja matka. Nie miała dość siły, aby je przesunąć, 
toteż wzbudziła jedynie złośliwy chichot. Jej matka skinęła rozkazująco na sługę. Kiedy 
Anella usadowiła się wreszcie w fotelu, starsza pani usiadła po prawej, a jej mąż po lewej 
stronie córki. Ci spośród nas, którzy zwykle jadali przy stole na podwyższeniu, woleli sobie 
tym razem poszukać miejsca na dole.
- Gdzie są dzieci lorda Tolocampa? - zapytała Anella. - Campenie! - Tego 
przynajmniej znała z widzenia. - Theskinie, Doralu, Gallenie. Usiądźcie tutaj. - Przerwała, jej 
usta drgały z irytacji.
- Nalka? Czy to jest najstarsza z córek?
Stryj Munchaun dźgnął mnie łokciem w bok.
- Lepiej idź, Rill, mimo że przekręciła twoje imię. Inaczej twój ojciec dowie się, że 
znieważyłaś ją publicznie.
Musiałam przyznać mu rację. Podniosłam się. Matka Anelli coś jej szepnęła na ucho.
- W Warowni jest harfiarz, prawda?  Chcemy posłuchać harfiarza.
Casmodian wstał i złożył ukłon, siląc się na uśmiech.
- Dlaczego usiedliście na dole? - zapytała Anella, gdy Campen i Theskin wchodzili po 
schodach.
- Z całym szacunkiem, lady Anello - odrzekł Theskin z krzywym uśmieszkiem - 
zostawiliśmy te miejsca dla twojej rodziny.
Choć Theskin przemówił grzecznie, jego słowa stanowiły niewątpliwy przytyk, a 
Anella nie była aż tak tępa, żeby tego nie zauważyć. Nikt nie zwrócił jej uwagi, że nie 
wymieniła wszystkich dorosłych dzieci Tolocampa, tak więc Peth, Jess i Gabin przyjemniej 
spędzili czas przy kolacji aniżeli my.
Casmodian usiadł obok ojca Anelli. Byli chyba jedynymi biesiadnikami, którzy 
toczyli rozmowę przy głównym stole. Jedzenie straciło dla mnie smak. Z trudem zmuszałam 
się do przełknięcia czegokolwiek. Na nieszczęście teraz miałam czas, aby rozmyślać, czego 
nie zrobiłam dla swojej matki i jak to odmówiłam siostrom pożegnania w ostatnich chwilach, 
które spędziły w Warowni. Kipiałam ze złości na uzurpatorkę i przysięgłam sobie, że nie 
kiwnę małym palcem, by ją wspomóc w jej nowej roli. Bardzo mi odpowiadało, że nie 
pamiętała mojego imienia. Jeśli dobrze wyczuwałam powszechny nastrój, nikt jej nie pomoże, 
nawet w tak drobnej sprawie jak zwracanie się do dzieci lorda Tolocampa we właściwy 
sposób.
Tego wieczoru wypiłam więcej wina, niż miałam w zwyczaju. Jadłam bardzo 
niewiele. Wymknęłam się potem do kuchni, aby się upewnić, czy nowa pani Warowni nie 
odwołała mego polecenia co do wysłania resztek mięsa do obozu. Wreszcie tylnymi schodami 
udałam się do swego pokoju, aby szukać pociechy we śnie.


Rozdział V
3.15.43

Bębny zbudziły mnie o świcie, bo zapomniałam w roztargnieniu zatkać uszy. 
Wiadomość otrzeźwiła mnie do reszty - dwanaście skrzydeł umknęło przed Opadem w Igen. 
Obyło się bez strat.
W jaki sposób dwanaście skrzydeł mogło wylecieć z Weyru Igen, podczas, gdy 
połowa jeźdźców padła ofiarą zarazy i sporo z nich zmarło? Jeśli te dane zgadzały się ze 
stanem faktycznym, to nie mogli wystawić więcej niż dziewięć skrzydeł, a w tak strasznej 
sytuacji kłamstwo nie miałoby sensu.
Wstałam i ubrałam się, a potem zeszłam do kuchni, gdzie kucharczycy zaczynali 
właśnie warzyć klah. Sam jego aromat dodawał sił. Poranna filiżanka silnie pachnącego płynu 
smakuje najbardziej. I teraz podniosła mnie na duchu. Właśnie mieszałam owsiankę, gdy 
zjawił się Felim. Jego twarz, jaśniejąca zadowoleniem, na mój widok przybrała stosownie 
ponury wyraz.
- Wysłałem do obozu kosz jedzenia, lady Nerilko. Czy kolacja była niedobra?
- Niewielu z nas miało wczoraj apetyt, Felimie. Bez ujmy dla ciebie.
- Ona skarżyła się, że nie podano słodyczy w dostatecznym wyborze - powiedział 
wyraźnie urażony. - Czy ona nie zdaje sobie sprawy, w jak trudnych warunkach pracuję? Nie 
mogę w środku dnia wszystkiego stawiać na głowie. Żaden uczeń czy czeladnik nie 
przygotuje na łapu-capu takiej ilości deserów.
Mruknęłam coś, aby podbudować jego zachwiane poczucie własnej wartości. 
Zrobiłam to bardziej z nawyku aniżeli z chęci wybielenia Anelli w jego oczach. 
Niezadowolony kucharz w tak dużej Warowni jak nasza to prawdziwa katastrofa. Niechże 
Anella uczy się na własnych błędach i przekona się, ile trudu wymaga pełnienie obowiązków 
pani Warowni.
Wtedy dopiero uświadomiłam sobie prawdę: Anella była panią Warowni i miała 
prawo do honorów należnych przedtem mojej matce. No tak, ale nie wszystko wpadnie w 
ręce Anelli. Uspokoiłam Felima, aby zapewnić sobie i innym przyzwoitą kolację, i 
popędziłam do biura matki.
Szybko wyciągnęłam jej prywatne zapiski i notatki na temat różnych osób. My, 
dziewczęta, wiedziałyśmy, że matka w ten sposób wspomaga swoją pamięć, i starałyśmy się 
usilnie, aby za często nie dostarczać jej tematu. Dla Anelli te zapiski miałyby nieocenioną 
wartość, dla nas natomiast byłyby strasznie krępujące. Poznałaby różne nasze dziecinne 
grzechy i sekrety, a także prywatne sprawy mieszkańców z drugiego piętra. Matka posiadała 
także trochę biżuterii, która stanowiła jej osobistą własność i powinna, z mocy prawa, 
przypaść w udziale jej córkom. Wątpiłam w uczciwość Anelli, toteż wykonanie testamentu 
wzięłam na swoje barki.
Gdyby Anelli przyszło do głowy, że coś z rzeczy matki zginęło, mogłaby tego zacząć 
szukać. Dlatego też pospieszyłam tylnym korytarzem do magazynów i ukryłam dwie torby 
zapisków oraz małą paczuszkę z biżuterią na najwyższej półce zakurzonego regału. Anella 
nigdy tam nie dosięgnie. Ledwie dorasta mi do ramienia.
W drodze powrotnej natknęłam się na Sima.
- Lady Nerilko, ona pytała o lady Nalkę.
- Doprawdy? O ile wiem, w Warowni nie ma nikogo o takim imieniu.
Sim, zmieszany, zamrugał gwałtownie.
- Czyż nie miała ciebie, pani, na myśli?
Być może, ale dopóki nie nauczy się zwracać do mnie właściwym imieniem, nie będę 
odpowiadać na jej wezwania. Zgadzasz się ze mną, Simie?
- Tak, lady Nerilko, skoro tak pani uważa.
- Wróć zatem do niej i powiedz, że nie zdołałeś znaleźć lady Nalki.
- Czy tego pani sobie życzy?
- Tak.
Poczłapał z powrotem mrucząc pod nosem, że nie znalazł lady Nalki, żadnej lady 
Nalki. To miał właśnie powiedzieć. Żadnej lady Nalki nie było w Warowni.
Przeszłam przez podwórze do Cechu Harfiarzy. Kto wie, czy Anelli ktoś w końcu nie 
powie, że należy pytać o lady Nerilkę, nie o Nalkę. Z pewnością doniosłaby ojcu o mojej 
bezczelności, a ten niechybnie ukarałby mnie dotkliwie, gdy tylko wyszedłby z odosobnienia. 
Skoro ma bić, to niech będzie za co. Na razie dysponowanie lekami należy do mnie i 
uzdrawiacze korzystają z nich zgodnie z potrzebami.
Wesoły uczniak wskazał mi drogę do kuchni. Idąc rozmyślałam o tym, że ostatnio 
spędzam w kuchni dużo więcej czasu niż kiedyś.
- Butelki muszą być wysterylizowane, a to znaczy, że trzeba je trzymać piętnaście 
minut we wrzącej wodzie i nie oszukiwać z klepsydrą - mówiła Desdra zwracając się do 
czeladnika. - Teraz... lady Nerilka! - Desdra sprawiała dzisiaj wrażenie pogodniejszej.
- Czy mistrz Capiam miewa się lepiej?
- Tak, wrócił do siebie. Miło mi, że mogę to powiedzieć. Nie każdy, kto zachoruje, 
musi koniecznie umrzeć. Czy w Warowni są chorzy?
- Jeśli pytasz o mego ojca, zamknął się w swoich pokojach, ale czuje się na tyle 
dobrze, żeby wydawać rozkazy.
- Tak, słyszałam - krzywy uśmiech Desdry upewnił mnie, że zmiany w Warowni nie 
przypadły jej do gustu.
- Czego wam potrzeba z apteki? Na razie ja się nią jeszcze zajmuję.
Desdra odwróciła się w stronę czeladnika, zajęta najwidoczniej ważniejszymi 
sprawami. Po chwili jednak uśmiechnęła się do mnie.
- Czy potrafisz sporządzać roztwory, wywary i mikstury?
- Realizuję wszelkie zamówienia na leki w Warowni.
- Przygotuj zatem syrop na kaszel. Najlepiej tussilago. Weź, proszę, tę receptę, którą 
już wypróbowałam - w dłoniach trzymała kawałek skóry i ułamek węgla; pospiesznie, ale 
czytelnie zapisała składniki i proporcje. - Nie wahaj się przed dodaniem mrocznika. To jedyna 
rzecz, która łagodzi ostre napady kaszlu.
Zerknęła na inny kawałek skóry. Moja obecność ją rozpraszała.
- A czy twoja matka...  och, proszę, wybacz - dotknęła przepraszająco mojej dłoni. Jej 
oczy zabłysły niepokojem. Nie chciała sprawić mi bólu. - Czy macie zupę wzmacniającą? 
Będziemy potrzebować całych wiader zupy wzmacniającej.
Wyobrażałam sobie reakcję Felima na kolejne dziwaczne zamówienie. Kocioł można 
by ustawić na małym palenisku i władować do wody wszelkie resztki. Ostatnie miejsce, w 
którym Anelli przyszłoby do głowy mnie szukać, to mała zadymiona kuchnia.
- Ochłodźcie ją tak, żeby uzyskać galaretę. Łatwiej ją transportować w tej postaci.
Nie spuszczała z oka klepsydry. Już tylko odrobiny piasku brakowało do końca 
gotowania butelek we wrzątku. Zostawiłam ją pochłoniętą pracą. Desdra, mimo zewnętrznego 
opanowania, wydawała się podniecona - chyba nie tylko w związku z powrotem do zdrowia 
Mistrza Harfiarzy. Czyżby odkryli remedium?
Na szczęście przygotowywanie zupy oraz syropu przeciw-kaszlowego dostarczyło mi 
zajęcia na cały dzień. Tussilago rzeczywiście znieczulało zaognioną śluzówkę gardła. Dla 
poprawienia smaku dodałam obojętnej w działaniu przyprawy. Napełniłam miksturą dwa 
gąsiory zachowując sporą butelkę na użytek Warowni. Wpisałam receptę na syrop do 
dziennika.
Razem z Simem zanieśliśmy owoce mojego całodziennego trudu do siedziby Cechu. 
Desdra nie kryła już podniecenia, ale od czeladnika, któremu przekazałam zupę i syrop, nie 
zdołałam dowiedzieć się niczego. Podziękował mi dość wylewnie, ale najwidoczniej spieszył 
się do innych zajęć.
Pragnęłam z całej duszy pomagać. Potrafiłabym to robić, ale nie było komu z tego 
skorzystać. Wracałam przez okryty ciemnością nocy dziedziniec w niewesołym nastroju. W 
pokojach ojca oraz tych które tak niedawno jeszcze należały do matki, paliły się światła. Nikt 
jednak nie szpiegował wyglądając przez okno.
Obejrzałam się przez ramię na obóz, w którym nikczemnie uwięziono ludzi. 
Dostrzegłam strażników przy świetlnych koszach. Czy tam trafi moja zupa i syrop? W takim 
razie spędziłam czas pożytecznie. W dalszą drogę ruszyłam w lepszym humorze.


Rozdział VI
3.16.43

Campen zastał mnie następnego dnia rano, gdy zabierałam się do przygotowywania 
większej ilości zupy.
- A więc tutaj się zaszyłaś! Anella cię szuka.
- Szuka lady Nalki, a w Warowni nie ma nikogo o takim imieniu.
Campen parsknął ze złością.
- Wiesz doskonale, że o ciebie chodzi.
- No to powinna używać mojego właściwego imienia. Inaczej nie pójdę.
A tymczasem Anella obrzydza życie naszym siostrom. Śmierć matki już dość je 
dotknęła, a teraz muszą znosić kaprysy tej dziewki.
Poczułam wyrzuty sumienia. Rozpamiętując własne nieszczęście zapomniałam, że 
Lilia i Nia potrzebowały mojego wsparcia.
- Chce nowych sukni odpowiednich dla jej pozycji. Ty jesteś najlepszą krawcową.
- Kista byłaby lepsza - odparłam gniewnie. - A ściegi Merin biegły najprościej, ale 
pójdę.
Tej rozmowy nie nazwałabym przyjemną. Wiedziałam, że było się o co przyczepić, 
jeśli chodzi o moje zachowanie. Poza tym dobijało mnie to, że Anella była ode mnie o parę 
Obrotów młodsza i znakomicie zdawała sobie z tego sprawę. Nie zapominała też, że jest ode 
mnie znacznie niższa. Ale ja pamiętałam, że specjalnie zlekceważyłam jej wezwania. 
Wymówki przyjęłam w milczeniu. Pocieszało mnie, że aby mnie zwymyślać musiała 
dziwacznie wykręcać szyję. W ciężkim, przeładowanym ozdobami stroju wyglądały jak 
puszący się wher. Ubiór czynił jej szczupłe ciało niezgrabnym i bez przerwy opadał z jej 
ramion.
Co chwila ruszała ramieniem, by poprawić suknię. Brakowało jej godności, 
doświadczenia, rozumu i poczucia humoru.
- Jak zatem wytłumaczysz swoją nieobecność w ciągu ostatnich dwóch dni? Gdzie 
byłaś? Bo jeśli wymknęłaś się na randkę z jakimś osadnikiem...
Uznałam, że mam dość jej gderania.
- Przyrządzałam zupę wzmacniającą i syrop na kaszel, a także robiłam przegląd 
medykamentów na wypadek, gdyby okazały się potrzebne. - Zaczerwieniła się na 
wspomnienie zarazy. - Jestem odpowiedzialna za aptekę w Warowni.
- Dlaczego nie powiedziano mi, gdzie byłaś? Twój ojciec... - gwałtownie zacisnęła 
wargi.
- Mój  ojciec nie wie, jakie pełnię obowiązki.  Sprawami domowymi zajmowała się 
matka.
Przyjrzała mi się badawczo. Mówiłam jednak beznamiętnym głosem i starannie 
dobierałam słowa.
- Nikt tutaj nie raczy informować mnie o sprawach, o których wiedzieć powinnam - 
poskarżyła się. - Skoro nie nazywasz się Nalka, to jak ci na imię?
- Nerilka.
- Dość podobnie. Dlaczego nie przyszłaś na wezwanie? - znowu była wściekła.
- Nie powtórzono mi go.
- Wiedziano jednak, że to ciebie szukam! - W Warowni nadal panuje żałoba i smutek, 
należy wiele ludziom wybaczyć.
Zacisnęła wargi w cienką linię, ale złość wyzierała z jej wyłupiastych oczu. 
Szeleszcząc suknią podeszła do okna, stała tam chwilę wyglądając na zewnątrz i podrzucając 
szatę nerwowymi ruchami ramion. Raptownie odwróciła się w moją stronę.
- Twoja matka miała wszystko tak świetnie uporządkowane w Warowni, że z 
pewnością nie brakuje tutaj magazynów krawieckich. Mogłabyś pomóc mi wybrać 
odpowiednie sztuki materiałów do mojej garderoby.
- Ciotka Sira nadzoruje tkalnie.
- Nie potrzebuję ciotki Siry. Potrzebuję twoich umiejętności krawieckich. A posiadasz 
takowe, nieprawdaż? - Skinęłam głową. - Gdzie są klucze?
Wskazałam małą szafkę nad bieliźniarką. Skoczyła ku niej niczym tygrysica, szarpiąc 
za szufladkę, aby jak najszybciej przejąć klucze mające potwierdzić jej nową pozycje. 
Musiała trzymać masywny pierścień obiema rękami.
- Ale który jest który? Którym otwiera się sejf z biżuterią? A szafkę z przyprawami?
- Każde piętro ma inny kolor kluczy. Klucze do pomieszczeń gospodarczych są 
mniejsze, do pokoi  - większe; klucze do wspólnych izb - jeszcze większe i koloru złotego. 
Klucze do poziomu kuchennego mają zielony kolor.
Chcąc nie chcąc, resztę popołudnia spędziłam oprowadzając macochę po piętrach i 
podziemiu. Udzielałam jej obszernych wyjaśnień, ale tylko kiedy pytała. Nie mogę 
powiedzieć, czy to moje własne zachowanie, czy też jej kompletna niewiedza dotycząca 
zarządzania Warownią budziła we mnie poczucie niesmaku. Czyżby matka nie powierzała jej 
żadnych obowiązków, choć była jedyną córką w rodzinie? Miałam nadzieję, że ojciec 
pożałuje kiedyś dnia, w którym ślepa namiętność zaćmiła mu zdrowy rozsądek. I pomyśleć, 
jak głupio odrzucił mojego jedynego zalotnika, Garbena, który pochodził z podobnej rodziny 
co Anella. Uświadomiłam sobie nagle, że nie doczekam w Warowni chwili, gdy ojciec się 
ocknie.
Anella chciała, żebym sporządziła wykroje i dopilnowała szycia sukni. Nie była 
całkiem głupia, gdyż oznajmiła, że Lilia i Nia mogą sobie poszyć tuniki z resztek materiałów. 
Dzięki temu zapewniła sobie ich współpracę i pilność. Wymówiłam się od dalszego 
oprowadzania pod pretekstem, że czekają na mnie obowiązki farmaceutki.
Usłyszałam w Cechu Harfiarzy o zastrzykach z serum krwi, które właśnie zaczęto 
stosować, oraz o tym, że mistrz Capiam powrócił do swojej dawnej metody podawania 
pacjentom małych dawek jako szczepionki w celu uniknięcia poważniejszych powikłań. 
Pierwsze zastrzyki otrzymali uzdrawiacze, jako że najbardziej narażeni byli na infekcję. 
Mistrz Fortine uległ chorobie, ale wyzdrowiał i uskarżał się tylko na drobne dolegliwości. Już 
wkrótce miano wyprodukować zapas cudownego płynu wystarczający, aby uchronić 
wszystkich zdrowych przed zakażeniem. Pern został uratowany!
Miałam do tego dość sceptyczny stosunek, ale w Cechu panował nastrój nadziei i ulgi. 
Natychmiast wróciłam do Warowni uwolniona od troski o życie moich bliskich. Pobiegłam na 
górę, aby oznajmić siostrom dobrą wiadomość. Anella była tam także. Nadzorowała ich 
pracę. Wypytała mnie dokładnie o wszystko, każąc mi wielokroć powtarzać to samo, po czym 
pospiesznie wyszła. Bardziej chyba troszczyła się o zdrowie mojego ojca aniżeli o Warownię.
Nie wiem, jak się to stało, ale przed wieczorem w Warowni zjawiło się trzech 
uzdrawiaczy, których zaprowadzono natychmiast do apartamentów ojca. Przypuszczam, że go 
zaszczepili, a po nim z pewnością Anellę i jej dzieci. Ku mojemu zdumieniu, najbliższa 
rodzina także otrzymała zastrzyki. Moje młodsze siostry zniosły ukłucie ciernia bez skargi.
- Zostało szczepionki dla piętnastu osób, lady Nerilko. Kogo proponujesz? - zapytał 
czeladnik uzdrowicielski. - Desdra poleciła zwrócić się do ciebie.
W trakcie tej rozmowy poddawano mnie szczepieniu.
Powiedziałam, żeby zaszczepiono wszystkich dorosłych z ochronki, naszych trzech 
harfiarzy, Felima i jego głównego pomocnika, stryja Munchauna oraz Sirę, gdyż jedynie ona 
znała wszystkie brokatowe desenie, którymi szczyciła się Warownia. Wymieniłam także 
rządcę, Brandy'ego, oraz jego syna. Gdy ojciec siedział zamknięty u siebie, rola Brandy'ego 
stała się ważniejsza, jego syna także. Munchaun mógł przejąć ich obowiązki w razie potrzeby, 
a poza tym tylko on potrafił zrugać Tolocampa bez obawy odwetu z jego strony.

3.17.43

Znowu musiałam poświęcić przedpołudnie na szycie pod okiem Anelli. Stała mi i 
siostrom nad głowami, krytykowała naszą pracę, kazała przerabiać to i owo. W końcu miałam 
tego dosyć. Lilia, Nia i Mara wykazywały większy zapał spodziewając się obiecanej nagrody.
Anella, z właściwym sobie brakiem wyczucia, powtórzyła nam polecenia Tolocampa 
dla rządcy i naszych braci: okoliczni biedacy nie mogli odtąd korzystać z zasobów Warowni. 
Wszystko ma pozostawać do dyspozycji podległych nam osadników. W czasach kryzysu 
Warownia musi trwać jak skała, świecąc przykładem dla reszty kontynentu. Tolocamp, o 
czym z ukontentowaniem doniosła nam Anella, był przekonany, że uzdrawiacze i harfiarze 
zwrócą się do Warowni o wsparcie w żywności i lekach. Mistrz Capiam i mistrz Tirone 
zgłosili formalną prośbę o rozmowę z lordem Tolocampem następnego dnia.
Dla mnie była to kropla przepełniająca czarę. Wyczerpała się moja cierpliwość, 
układność i lojalność wobec ojca. Nie mogłam dłużej znosić tej kobiety ani pozostawać w 
zależności od człowieka, którego tchórzostwo i skąpstwo przynosiło ujmę memu rodowi. Nie 
chciałam przebywać w zhańbionej Warowni.
Wyszłam z pokoju tłumacząc się tym, że chcę przygotować słodycze na wieczór. 
Zeszłam do kuchni, a potem do ambulatorium. Przygotowałam fellis w największym dzbanie 
oraz równie dużo syropu na kaszel. Gdy moje wywary bulgotały na kuchni, przetrząsnęłam 
przeładowane półki zdejmując garściami zioła, korzenie, łodygi, liście, pąki kwiatów i bulwy. 
Wszystko to mogło się przydać w Cechu Uzdrowicieli. Zioła spakowałam, powiązałam i 
zostawiłam w ciemnym kącie wewnętrznego magazynu, na wypadek gdyby zjawiła się tam 
Anella. Przelałam fellis i tussilago do owiązanych słomą gąsiorów. Do ładunku dołączyłam 
paczkę swoich ubrań. Potem sporządziłam lepki deser do wieczornego posiłku - dość, aby 
Anella i jej rodzice przeżarli się przy stole.
Wieczorem odnalazłam stryja Munchauna i poprosiłam go o rozdzielenie biżuterii 
między siostry.
- Proszę, proszę - powiedział podnosząc zawinięty w skórę pakiet z klejnotami. - Czy 
zostawiłaś sobie trochę?
- Tak, ale nie sądzę, żeby biżuteria miała mi się przydać tam, dokąd mam zamiar się 
udać.
- Daj mi znać, Rill, kiedy tylko się urządzisz. Będzie mi ciebie brakowało.
- A mi ciebie, stryju. Opiekuj się siostrami, dobrze?
- Czyż nie robiłem tego zawsze?
- Lepiej niż ktokolwiek inny. - Tyle tylko byłam w stanie powiedzieć. Uciekłam na 
dół po schodach.

3.18.43

Następnego dnia, kiedy w małej kuchni zaczęłam przygotowywać kolejny kocioł 
wzmacniającej zupy, zobaczyłam idącego przez dziedziniec Mistrza Harfiarzy i Mistrza 
Uzdrowicieli. Szli na spotkanie z Tolocampem. Zawołałam Sima i kazałam mu czekać przed 
ambulatorium z dwoma ludźmi. Miałam pewne zadanie do wykonania.
Przebrałam się w strój bardziej nadający się do tego, co zamierzałam uczynić, i 
wetknęłam jeszcze parę drobiazgów do torby u pasa. Dostrzegłam swoje odbicie w 
niewielkim lustrze na ścianie. Włosy stanowiły jedyny przedmiot mojej dumy, lecz wahałam 
się tylko przez chwilę. Chwyciłam nożyce i zdecydowanie, zanim zdążyłam zmienić zdanie, 
obcięłam drugie sploty i wcisnęłam je w ciemny kąt bieliźniarki. Nikomu w najbliższym 
czasie nie przyjdzie do głowy przeszukiwać mój pokój. Krótkie włosy pasowały do mojej 
nowej życiowej roli.
Zawiązałam włosy na karku rzemieniem. Potem opuściłam pokój, który dawał mi 
wytchnienie w samotności od czasu, gdy skończyłam osiemnaście wiosen, i udałam się po 
spiralnych schodach do apartamentów ojca na pierwszym piętrze.
W ścianie tuż za głównym wejściem do jego kwatery znajdowało się wgłębienie. 
Ledwie zdążyłam się tam schronić, gdy bębny obwieściły szczęśliwą nowinę, że Orlith 
zniosła dwadzieścia pięć jaj, w tym jedno jajo królowej. Założę się, że w Weyrze Fort 
świętowano z tej okazji. Wiadomość była pocieszająca, ale zaraz posłyszałam ponury głos 
ojca. Czyżby ta wieść nie przypadła mu do gustu? W zwykłych czasach kazałby podać wino, 
aby to uczcić.
W siedzibie Cechu nie zastałabym nikogo. O tej porze wszyscy wykonywali już 
wyznaczone zadania w Warowni lub poza nią. Przyłożyłam ucho do drzwi. Słyszałam 
większość rozmowy, która toczyła się wewnątrz. Capiam i Tirone dysponowali silnymi, 
dźwięcznymi głosami, a w zdenerwowaniu mówili jeszcze głośniej. Tylko mój ojciec 
mamrotał.
- Dwadzieścia pięć z jajem królowej. Wspaniały wylęg mimo późnej pory Obrotu - 
mówił Capiam.
- Moreta...   - dobiegło  mnie   niewyraźnie.   -  Kadith... Sh'gall... tak chorzy.
- To nie nasza sprawa - usłyszałam głos mistrza Tirone. - Choroba jeźdźca nie wpływa 
na sprawność smoka. W każdym razie Sh'gall walczy z Opadem w Neracie, musiał zatem 
całkowicie powrócić do zdrowia.
- Wiedziałam, że pan i pani Weyru Fort chorowali i wrócili do zdrowia. Po śmierci 
uzdrawiacza Weyru pośpiesznie wysłano tam Jallorę z Cechu Uzdrowicieli. Dlaczego Sh'gall 
latał nad Nerathem, o tym nie było mowy.
 - Chciałbym, aby zawiadamiano nas o sytuacji w Weyrach - powiedział ojciec. - Tak 
bardzo się martwię.
- Weyry - odrzekł z naciskiem Tirone - przekazują swoje tradycyjne obowiązki 
Warowniom! Czy to ja sprowadziłem chorobę do Weyrów? - rzekł głośniej, rozdrażnionym 
głosem ojciec. - Albo do Warowni? Gdyby jeźdźcy nie latali z miejsca na miejsce jak 
opętani...
- A Lordowie Warowni? Gdyby tak zatkali każdą dziurę i szczelinę... - Capiam 
rozgniewał się także.
- To nie jest pora na wymówki! - przerwał im skwapliwie Tirone. - Wiesz równie 
dobrze albo i lepiej niż inni, że to żeglarze sprowadzili tę straszliwą klęskę na kontynent! - W 
głosie mistrza brzmiała najwyższa niechęć. Miałam nadzieję, że ojciec to zauważył. - 
Wróćmy raczej do tego, o czym dyskutowaliśmy, gdy bębny nam przerwały. W twoim obozie 
są poważnie chorzy. Nie ma dość szczepionki, aby opanować epidemię, ale należałoby 
przynajmniej zapewnić im przyzwoite kwatery i lepszą opiekę.
Słusznie więc podejrzewałam, że sknerstwo ojca dotknęło obu Cechów, które 
Warownia Fort jak dotąd hojnie zaopatrywała w razie potrzeby.
- Są wśród nich uzdrawiacze - odparował nadąsanym głosem ojciec. - Sami 
mówiliście!
- Uzdrawiacze nie są odporni na infekcję i nie mogą pracować bez leków - rzekł 
zdenerwowany Capiam. - Macie wielki magazyn medykamentów...
- Stworzony i utrzymywany przez moją zgasłą przedwcześnie małżonkę... - Jakże 
śmiał mówić tak głupio i ckliwie o mojej matce!
- Lordzie Tolocamp - słyszałam irytację w głosie Capiama - potrzebujemy waszej 
pomocy...
- Dla Ruathy, tak?
Ojciec nie obwiniał chyba Ruathy o wszystkie nieszczęścia?
- Inne Warownie poza Ruathą też mają swoje potrzeby! - odrzekł Capiam tak, jakby 
Ruatha zajmowała ostatnie miejsce na liście potrzebujących.
- Dysponowanie zapasami nie leży w kompetencji Lordów Warowni. Nie pozbędę się 
zapasów, które mogą się okazać potrzebne memu własnemu ludowi.
- Skoro Weyry - głęboki głos Tirone wyrażał gwałtowne uczucia, jakim w tej chwili 
ulegał - tak ciężko doświadczone zarazą, mogą przekazać część swoich kompetencji innym, 
poza bezpośrednio podległe im terytoria, jak  ty możesz im teraz odmówić pomocy?
Niewzruszony upór ojca zaskoczył mnie.
- Mogę, i to bardzo łatwo. Po prostu mówię nie. Nikt z zewnątrz nie przedostanie się 
do Warowni. Ludzie z dalekich stron mogliby przywlec zakaźne choroby. Nie będę 
ryzykować życia swego ludu. Nie wydam niczego z magazynów. Czy do ojca nie dotarły 
meldunki o tysiącach śmiertelnych ofiar w Warowniach Keroon, Ista, Igen, Telgar i Ruatha? 
Matka i cztery siostry zmarły. Wraz z nimi służba im towarzysząca - około czterdziestu osób, 
a nie czterech czy czterdziestu tysięcy.
- Zabieram wobec tego uzdrawiaczy z Warowni - omal przyklasnęłam oświadczeniu 
Capiama.
- Ale... ale... Nie możesz tego zrobić!
- Mogę - odparł mistrz Tirone. Krzesło skrzypnęło, gdy odsuwał je od stołu. Zakryłam 
usta ręką, żeby nie wydać głosu. - Rzemieślnicy podlegają jurysdykcji Cechu. Czyżbyś o tym 
zapomniał?
Cofnęłam się w cień wnęki, gdy drzwi otwarły się gwałtownie i mistrz Capiam 
wypadł na korytarz. W świetle padającym z pokoju ojca ujrzałam wyraźnie gniewny wyraz 
twarzy mistrza. Tirone zatrzasnął drzwi za sobą.
- Zawezwę wszystkich! Potem przyjadę do ciebie do obozu.
- Nie sądziłem, że do tego dojdzie! - stwierdził Capiam ponuro.
Wstrzymałam oddech. Bałam się, że zmienią zdanie i wrócą do komnaty. Opór - oto 
czego potrzebował Tolocamp, aby otrząsnąć się z zamroczenia.
Tolocamp tym razem przeliczył się, jeśli chodzi o wspaniałomyślność Cechu! Mam 
nadzieję, że nasza stanowczość sprawi, że wszyscy inni przypomną sobie o naszych 
prerogatywach.
- Odwołaj naszych ludzi, ale nie idź do obozu, Tirone. Ktoś musi sprawować pieczę 
nad Cechami.
- Moi ludzie! - Tirone zaśmiał się gorzko. - Nieomal wszyscy męczą się teraz w tym 
przeklętym obozie. To ty powinieneś zostać na miejscu.
Zrozumiałam, dokąd powinnam pójść, jeśli chcę opuścić Warownię i co mogę zrobić, 
aby zadośćuczynić złu uczynionemu przez mojego ojca.
- Mistrzu Capiamie - powiedziałam występując z cienia - mam klucze do magazynów. 
- Pokazałam mu zapasowe klucze, które matka wręczyła mi na szesnaste urodziny.
- Skądże...? - zaczął Tirone pochylając się, aby przyjrzeć się z bliska mojej twarzy. 
Nie wiedział, kim jestem - podobnie jak Capiam - ale rozpoznawał mnie jako jedną z tabunu 
z Fortu".
- Lord Tolocamp jasno określił swoje stanowisko w sprawie rozporządzania 
medykamentami. Uczestniczyłam w gromadzeniu i zabezpieczaniu leków.
- Pani...? - Capiam czekał, abym podała swoje imię. Mówił łagodnym głosem i 
wydawał się życzliwy.
- Nerilka - powiedziałam. - Mam prawo dzielić się z wami owocami mojej własnej 
pracy.
- Tirone domyślał się, że podsłuchiwałam pod drzwiami, ale mało mnie to obchodziło.
- Stawiam tylko jeden warunek - potrząsnęłam pękiem kluczy zwisających z mojej 
dłoni.
- Nie wiem, czy spełnienie go leży w mojej mocy - odparł ostrożnie Capiam.
- Chcę opuścić Warownię wraz z wami i zajmować się chorymi w tym strasznym 
obozie. Zostałam zaszczepiona. Lord Tolocamp był wielkoduszny. W żadnym razie nie 
zostanę tu, żeby znosić fochy kobiety młodszej ode mnie. Tolocamp wpuścił ją wraz z jej 
rodziną do naszej czcigodnej Warowni, a uzdrowicielom i harfiarzom pozwala umierać w 
obozie!
O mało nie dodałam: tak jak pozwolił umrzeć mojej matce i siostrom w Ruathcie.
- Zgoda? - pociągnęłam Capiama za rękaw.
Tolocamp, otrząsnąwszy się z szoku po ultimatum mistrzów, zacznie się ciskać. 
Wezwie Brandy'ego albo któregoś z moich braci.
- Zabiorę naszych ludzi, kiedy będę stąd wychodził - powiedział Tirone. Odwrócił się 
i odszedł.
- Młoda damo, zdajesz sobie sprawę, że jeśli opuścisz Warownię bez wiedzy ojca, 
zwłaszcza przy jego obecnym stanie ducha...
- Mistrzu Capiamie, wątpię, by zauważył brak mojej osoby. - Pomyślałam, że może to 
on właśnie powiedział Anelli, że nazywam się Nalka. - Te schody są bardzo strome - 
ostrzegłam Mistrza Uzdrowicieli. Włączyłam podręczne światełko.
Capiam potknął się parę razy, gdy schodziliśmy po krętych schodach. Odetchnął z 
ulgą, kiedy skręciliśmy w szerszy korytarz wiodący do magazynów. Siedział tam na ławce 
Sim z dwoma towarzyszami.
- Widzę, że szybko działasz - pochwaliłam Sima, najwyraźniej zaskoczonego 
widokiem mistrza. - Ojciec docenia bystrych ludzi.
Otworzyłam drzwi. Weszłam pierwsza i podniosłam wieka koszyków ze świetlikami. 
Capiam wydał cichy okrzyk rozpoznając pomieszczenie, w którym często razem z moją 
matką przyjmował chorych z Warowni. Poprowadziłam go do głównego magazynu.
- Spójrz, proszę, mistrzu Capiamie, na dzieło moich rąk, od czasu gdy zaczęłam ciąć 
liście i kwiaty, wykopywać z ziemi korzenie i bulwy. Nie twierdzę, że sama zapełniłam 
wszystkie półki. Moje zmarłe siostry też przynosiły mi to, co zebrały. Oby to wszystko 
okazało się jeszcze skuteczne w działaniu, ale nawet zioła i korzenie tracą z czasem moc. 
Część zbiorów dostarcza pożywienia piwnicznym wężom. - Usłyszałam szelest. To gady 
uciekały od światła. - Simie, nosidła są tam, w kącie - powiedziałam podnosząc głos. 
Poprzednie uwagi przeznaczone były tylko dla uszu mistrza. Chciałam go upewnić, że to, co 
zabierzemy, nie zuboży w poważnym stopniu zasobów Tolocampa. - A wy weźcie te paki. - 
Kiedy słudzy zaczęli opróżniać półki, zwróciłam się do mistrza. - Mistrzu Capiamie, to jest 
sok z fellis. Zabiorę i to. - Podniosłam gąsior i przerzuciłam opasujący go rzemień przez 
ramię. - Zeszłej nocy przygotowałam świeże tussilago. W porządku, Simie. W drogę. 
Wyjdziemy przez kuchnię. Lord Tolocamp uskarżał się ostatnio, że zniszczono dywan w 
głównym holu. - Kłamałam w żywe oczy. - Zastosujemy się do jego poleceń, nawet jeśli 
miałoby to oznaczać nadłożenie drogi.
Zamknęłam koszyki ze świetlikami i postawiłam gąsior, aby zamknąć drzwi 
magazynu. Nie zwracałam uwagi na wyraz twarzy mistrza Capiama. Niech sobie myśli, co 
chce, bylebym mogła wyjść z Warowni nie zauważona.
- Chciałabym wziąć więcej, ale większa liczba służących przy południowej zmianie 
warty nie uszłaby niepostrzeżenie - tłumaczyłam. Mistrz rzucił okiem na moje ubranie. - 
Nikogo nie będzie obchodziło, że jakiś sługa idzie dalej do obozu. Nikogo też nie zdziwi, że 
Mistrz Uzdrowicieli obładowany wychodzi drzwiami kuchennymi. Przyzwyczaili się już do 
tego. Zastanawiające byłoby, gdyby wychodził z pustymi rękami.
Zamknęłam wszystko starannie i teraz stałam kołysząc ciężkimi kluczami. Nie 
mogłam zostawić ich po prostu w drzwiach.
- Nigdy nie wiadomo, czyż nie? - mruknęłam do siebie, wkładając je  na  powrót do  
torby u  pasa.  Moja  macocha ma zapasowe klucze. I myśli, że to jedyny zestaw. A moja 
matka uważała, że opieka nad magazynem to doskonałe zajęcie dla mnie.
- Tędy, mistrzu Capiamie.
Szedł za mną. Spodziewałam się usłyszeć lada chwila jakąś uwagę czy radę z jego 
strony.
- Lady Nerilko, jeśli teraz odejdziesz...
- Odchodzę...
- ...w ten sposób lord Tolocamp...
Zatrzymałam się gwałtownie i spojrzałam mu w oczy. Nie wolno było dopuścić, aby 
ktoś w kuchni usłyszał, o czym mówimy.
- ...nie będzie za mną tęsknił. - Podnosząc gąsior zauważyłam, że Sim wychodzi 
właśnie bocznymi drzwiami. Uważałam, że lepiej będzie deptać mu po piętach, inaczej jego 
determinacja może osłabnąć. - W obozie przydam się na pewno. Umiem sporządzać leki, 
wyciągi i napary z ziół. Wolę robić coś pożytecznego, aniżeli gnić tu w jakimś kącie.
Nie dodałam, że szyłabym wówczas stroje dla macochy.
- Wiem, że twoi ludzie ledwie nadążają z pracą. Przyda się każda para rąk. - Poza tym 
- brzęknęłam kluczami w sakwie - w razie potrzeby mogę się tu zakraść. Nie ma się czemu 
dziwić. Słudzy stale się tu kręcą. Dlaczego więc mnie nie miałoby się udać? - zwłaszcza że 
noszę teraz strój służącej, pomyślałam.
Musiałam dogonić Sima i pozostałych. Aby podtrzymać kamuflaż, musiałam także 
poruszać się jak sługa. Kiedy minęliśmy próg kuchni, opuściłam ramiona i głowę, 
skierowałam kolana ku sobie, dzięki czemu mój chód stał się ciężki i niezgrabny, udawałam, 
że uginam się pod brzemieniem niesionym na plecach. Szurałam nogami po ziemi.
Mistrz Capiam spojrzał w lewo, na przedni dziedziniec, gdzie mistrz Tirone schodził z 
rampy wraz z uzdrawiaczami, którzy opiekowali się dotychczas naszymi starcami. Byli z nim 
także trzej harfiarze.
Będzie patrzył na nich, nie na nas! - powiedziałam do mistrza Capiama.  W otwartym  
oknie zauważyliśmy właśnie postać ojca. Może się przeziębi i umrze. - Spróbuj iść mniej 
dumnym krokiem, mistrzu Capiamie. Jesteś w tej chwili zaledwie sługą, dźwigasz ciężki 
ładunek i niechętnie opuszczasz Warownię bojąc się śmiertelnej choroby, na którą umierają 
ludzie w obozie.
- Nie wszyscy w obozie umierają.
- Oczywiście, że nie - odparłam szybko, słysząc gniew w jego głosie. - Ale lord 
Tolocamp tak myśli. Ciągle nam to powtarzał. Ach, spóźniona próba przeciwdziałania 
exodusowi! - przed ogrodzeniem Warowni widać było czubki hełmów.
- Nie zatrzymuj się! - Mistrz Uzdrowicieli przystanął, a ja nie chciałam, aby zwrócono 
na nas uwagę. Świetnie się złożyło, że uzdrowiciele i harfiarze wychodzili w tym samym 
czasie. - Idź powoli, słudzy nie lubią się spieszyć, ale nie zatrzymuj się.
Gapiłam się ciągle w lewo. Słudzy zazwyczaj chętnie odrywali się od wyznaczonych 
im zadań, by obserwować ciekawe zdarzenia w okolicy. Przyglądanie się, jak strażnicy gonią 
uzdrawiaczy i harfiarzy, było niezmiernie zajmujące. Zwłaszcza że strażnicy me kwapili się 
do wykonania rozkazów. Mogłam sobie wyobrazić konsternację Brandy'ego. Aresztować 
Mistrza Harfiarzy, lordzie Tolocampie? Jakże mógłbym zrobić coś podobnego? Uzdrowicieli 
też? Czyż nie są teraz bardziej potrzebni we własnym Cechu niż tutaj?"
Nastąpiła krótka szamotanina, gdy Tirone przepychał się z niezbyt chętnie 
zastawiającymi mu drogę strażnikami. Sądzę, że doszło do krótkiej wymiany zdań, i w końcu 
mistrz Tirone oddalił się pośpiesznie drogą wraz ze swoimi ludźmi.
Zdążyliśmy przejść przez drogę przed nimi. Kurz wzbity przez opuszczających 
Warownię zakrył nasze ślady. Szłam nadal niezgrabnie i zastanawiałam się, czy ojciec w 
ogóle nas zauważył. Sim i dwaj pozostali dotarli do ogrodzenia. Theng przyglądał się ich 
ładunkom z niesmakiem. Przed chwilą wyszedł z małej chatki. Uspokoił się na widok 
koszyka z obiadem dla straży.
Martwiłam się, że mistrz Capiam może zostać uwięziony w obozie, podczas gdy nie 
powinien opuszczać Cechu bez względu na to, co powiedział mistrzowi Tirone.
- Jeśli przekroczysz tę granicę, mistrzu Capiamie, nie pozwolą ci wrócić.
- Do Warowni prowadzi wiele dróg, a czy tylko jedna wiedzie na zewnątrz? - odparł 
nonszalancko. - Spotkamy się później, lady Nerilko.
Pomyślałam z ulgą, że ma rację. Z tej odległości widziałam już obóz. Mężczyźni i 
kobiety za linią straży czekali cierpliwie na żywność.
- Ależ proszę, mistrzu Capiamie. - Theng podszedł do nas zaniepokojony zamiarami 
Mistrza Uzdrowicieli. - Nie możesz iść tam i potem...
- Nie chcę, Thengu, żeby ciskali tymi pakunkami. Dopilnuj, żeby obchodzili się z nimi 
delikatnie.
Odwróciłam się udając, że mocuję się z gąsiorem, chcąc go opuścić na ziemię. Theng 
podniósłby alarm, gdyby mnie poznał. - Tyle mogę dla ciebie zrobić - odparł Theng. Ustawił 
gąsior obok paczek i krzyknął do ludzi w obozie: - Trzeba to nieść ostrożnie! Najlepiej 
zawołajcie uzdrowiciela. Mistrz Capiam mówi, że to lekarstwo.
Pragnęłam zapewnić Capiama, że będę czuwać nad tym, aby leki trafiły we właściwe 
ręce, ale nie śmiałam zbliżyć się do Thenga. Dowódca straży skupił uwagę na mistrzu 
Capiamie. Chciał dopilnować, aby Mistrz Uzdrowicieli wrócił tam, skąd przyszedł. 
Skorzystałam z okazji i ruszyłam w dół zbocza w stronę oczekujących tam ludzi.
- No tak, mistrzu Capiamie - mówił Theng. - Wiesz, że nie mogę dopuścić, abyś stykał 
się z własnymi ludźmi z obozu.
Ucieszyłam się ogromnie, że Theng interweniował w tym momencie. Może nie do 
mnie należał w tej sprawie osąd, ale czułam, że mistrz Capiam powinien przebywać tam, 
gdzie dotrą do niego wiadomości nadawane przez bębny i gdzie będzie mógł odbywać narady 
z innymi mistrzami. Zwłaszcza po tym jak obaj z Mistrzem Harfiarzy odwołali ludzi z 
Warowni. Mimo całego swego poświęcenia dla innych, mistrz Capiam nie powinien 
ryzykować życia w przeklętym obozie. Może teraz, gdy zaczęto wytwarzać szczepionkę, obóz 
zostanie rozwiązany, jednak dużo czasu upłynie, zanim Warownia, Cechy i Weyr wrócą do 
codziennej rutyny życia po wstrząsie, jakim była zaraza.
Także z egoistycznych pobudek cieszyłam się, że mistrz Capiam został po tamtej 
stronie. Pragnęłam zmienić nie tylko miejsce pobytu, ale i osobowość. Paru harfiarzy i 
uzdrawiaczy mogło mnie pamiętać, ale nikt przecież nie będzie szukał lady Nerilki w obozie 
dla internowanych, pośród chorych, narażonej na niewygody i śmierć.
Desdra, mimo że nie powiedziała tego jasno, odrzuciła moją ofertę pomocy uważając, 
że młode damy z Warowni nie angażują się do takiej pracy z altruistycznych pobudek. Sądziła 
zapewne, ze jestem niedouczoną i niewiele wartą osóbką. Może nawet miała rację. Niektóre 
motywy mego postępowania nie przynosiły mi zaszczytu. Nie martwiłam się jednak utratą 
wysokiej rangi i pozycji. Myślałam raczej o tym, żeby robić coś dla innych, zamiast 
bezpiecznie i bezużytecznie siedzieć w domu, marnując czas na takie głupstwa jak szycie 
sukien dla macochy. To zajęcie, tak stosowne dla dziewczyny o wysokiej randze społecznej, 
mogła równie dobrze wykonać pierwsza lepsza służąca.
Takie myśli przemykały mi przez głowę, gdy ruszyłam dalej. Dla niepoznaki nadal 
niezgrabnie utykałam. Było to dla mnie dość zabawne. Dziewczęta z Warowni zmuszano do 
stawiania drobnych kroczków, dzięki temu chodząc zdawały się frunąć nad podłogą. Nigdy 
nie opanowałam tej sztuki do końca.
Szłam za ludźmi, którzy przynieśli z obozu puste kosze. Większość z nich, jak 
zauważyłam, nosiła harfiarskie węzły. Barwy ich strojów zdradzały, że przeważają wśród 
nich przybysze z Warowni Rzecznej i Morskiej. Czy byli to zatrzymani podstępnie w drodze 
podróżni, którzy szukali u Tolocampa pomocy? Droga skręciła w zarośla, gdzie zobaczyłam 
kilka byle jak skleconych baraków. Mieliśmy szczęście, że pogoda okazała się łaskawa. 
Zwykle bowiem w trzecim miesiącu wiało, zrywały się zamiecie śnieżne i temperatura silnie 
spadała. Nad każdym otoczonym kamieniami ogniskiem wisiał rożen albo metalowy kocioł. 
Czy to tutaj trafiała moja wzmacniająca zupa? Uświadomiłam sobie potem, że opatuleni w 
koce albo skóry ludzie grzejący się przy ogniu mieli szare, wynędzniałe twarze 
rekonwalescentów.
Na skraju zagajnika wznosił się większy barak. Do jego budowy użyto 
najdziwaczniejszych materiałów. Dochodzący stamtąd ochrypły kaszel i jęki świadczyły, że 
był to główny szpital. W tym kierunku poniesiono gąsior z fellis. Ci, którzy dźwigali kosze z 
żywnością, zaczęli wydawać chleb ludziom przy ogniskach. Trzy kobiety zajęły się 
przekładaniem warzyw i kawałków mięsa do kotłów. Najstraszniejsze wrażenie wywarła na 
mnie panująca tam cisza.
W drzwiach szpitala powitał mnie wysoki, brodaty uzdrawiacz.
- Fellis, zioła, a co tam macie? - zapytał żywo.
- Tussilago. Lady Nerilka przygotowała je zeszłej nocy. Skrzywił się odbierając ode 
mnie gąsior.
- Pocieszające, że nie wszyscy tam zgadzają się z panem Warowni.
- To zakłamany tchórz. Uzdrawiacz uniósł brwi ze zdumienia.
- Młoda kobieto, niemądrze z twojej strony mówić w ten sposób o panu twojej 
siedziby, bez względu na motywy, jakie tobą kierują.
- Nie jest już moim panem - odparłam, śmiało patrząc mu w oczy. - Przyszłam tu, aby 
wam pomóc. Znam się na właściwościach ziół i na przygotowywaniu leków ziołowych. 
Pomagałam... lady Nerilce przy sporządzaniu tussilago. Nauczyła mnie wszystkiego, co 
wiem. Jej matka zmarła w Warowni Ruatha. Mogę opiekować się chorymi i nie boję się 
zarazy. Ci, których kochałam, już nie żyją.
Pocieszającym gestem położył dłoń na moim ramieniu. Nikt nie odważyłby się na 
podobną poufałość wobec lady Nerilki. Nie poczułam się ani trochę poniżona. Potraktował 
mnie jak istotę ludzką.
- Nie jesteś odosobniona w nieszczęściu. - Przerwał czekając, abym podała swoje 
imię. - W porządku, Rill. Przyjmuję wszystkich ochotników. Moja najlepsza pielęgniarka 
właśnie uległa chorobie... - skinął głową w stronę bladej jak płótno kobiety leżącej 
nieruchomo na legowisku z gałęzi. - Niewiele jesteśmy w stanie zrobić poza łagodzeniem 
objawów - poklepał pieszczotliwie pojemnik z tussilago - i modleniem się, aby nie wdała się 
wtórna infekcja. To jest główna przyczyna zgonów, nie sama zaraza.
- Wkrótce będzie dość szczepionki - powiedziałam, chcąc mu dodać otuchy, gdyż 
najwyraźniej przygnębiała go własna bezradność w obliczu zarazy.
- Gdzie o tym słyszałaś, Rill? - zniżył głos, zaciskając palce na moim ramieniu. Nie 
było to przyjemne.
- Wszyscy o tym wiedzą. Wczoraj zaszczepiono rodzinę pana Warowni. Serum jest 
coraz więcej. Jesteście tuż obok...
Mężczyzna z goryczą wzruszył ramionami.
- Tuż obok, ale nie najważniejsi.
Kobietą wstrząsnął atak gorączki. Zrzuciła okrycia. Podeszłam do niej natychmiast. 
Tak rozpoczęłam swój pierwszy dwudziestoczterogodzinny dzień pracy jako pielęgniarka. 
Sześćdziesięciorgiem ciężko chorych w szpitalu zajmowało się nas troje - brodaty 
uzdrawiacz, ja oraz Macabir, czeladnik uzdrowicielski. Nie wiem, ile osób było w obozie, bo 
liczba przebywających tam ludzi ulegała ciągłym zmianom. Niektórzy przybywali pieszo, 
inni na biegoniach. Spodziewali się uzyskać pomoc z Warowni lub Cechu. Odchodzili z 
niczym. Ciekawa byłam, ilu ludzi poddało się tak naprawdę nakazowi ścisłej kwarantanny. 
Nasza część kontynentu jest większa i bardziej zaludniona niż Wschód. Na obszarze 
podlegającym jurysdykcji Warowni Fort nie zanotowano tak wielu zachorowań jak w 
Ruathcie. Mówiono, że tylko energiczne działanie mistrza Capiama na początku epidemii 
uratowało prowincję Południowy Boli. Niektórzy uważali, że Ratoshigan zasłużył na taki los, 
jaki przypadł w udziale Ruathcie i młodemu lordowi Alessanowi.
Jak dotąd żył, ale z jego rodu ostał się tylko on i jego najmłodsza siostra. Poniósł 
zatem większe straty niż ja.
Byłam zagoniona, zdenerwowana, przemęczona i pozbawiona snu. Ale szczęśliwa! 
Szczęśliwa? Dziwne słowo, zważywszy, czym się zajmowałam w obozie oraz że w ciągu 
ostatnich dwóch dni straciliśmy dwanaścioro spośród sześćdziesięciu leżących w baraku i 
przyjęliśmy piętnaścioro na ich miejsce. Ale po raz pierwszy w życiu czułam się użyteczna i 
potrzebna. Pełna zdumienia chłonęłam milczącą wdzięczność pacjentów. Dla kogoś wysoko 
urodzonego jak ja pielęgnacja chorych była doświadczeniem nowym i niekoniecznie 
przyjemnym. Stłumiłam jednak odrazę, zwalczyłam mdłości, obcięłam włosy jeszcze krócej, 
podwinęłam rękawy i nie ustawałam w pracy. Taki był mój obowiązek. Nie zamierzałam się 
od niego uchylać.
Pewności siebie dodawała mi świadomość, że jestem odporna na chorobę. Czasami 
więc czułam się zmieszana pochwałami Macabira dla mojej odwagi. Potem do obozu 
wkroczył śmiało czeladnik uzdrowicielski niosąc dość serum, aby zaszczepić wszystkich. 
Oświadczył, że obóz zostanie rozwiązany. Chorych przeniesie się do Cechu Harfiarzy, gdzie 
na ich przyjęcie opróżniano właśnie baraki uczniów. Pozostali także znajdą nocleg w 
siedzibie Cechu, a rano mogą wyruszyć w drogę. I jeśliby zechcieli zabrać ze sobą zapas 
serum...
Zgłosiłam się na ochotnika, choć Macabir nastawał, żebym przeszła szkolenie w 
Cechu.
- Masz wrodzony talent do tego zawodu, Rill!
- Jestem o wiele za stara na uczennicę, Macabirze.
Co to znaczy stara, kiedy tak świetnie sobie radzisz z chorymi! Jeden Obrót i miałabyś 
za sobą wstępne szkolenie. Trzy Obroty i każdy uzdrawiacz byłby uszczęśliwiony mając w 
tobie asystentkę.
- Jestem wolna. Teraz mogę zobaczyć na kontynencie coś więcej niż jedną Warownię, 
Macabirze.
Westchnął pocierając dłonią pomarszczoną, zmęczoną twarz.
- No dobrze, w każdym razie pamiętaj o tym, co ci powiedziałem.


Rozdział VII
3.19.43-3.20.43

Wyruszyłam przed wieczorem. Wzięłam uproszczoną mapę, która miała mi pomóc w 
odnalezieniu drogi do trzech osad na północy, w pobliżu granicy z Ruathą, w których 
potrzebowano serum i innych medykamentów. Macabir usiłował przekonać mnie, abym 
poczekała do rana, ale przy pełni księżyca było dość jasno na drogach polnych, a z pomocą 
nie należało zwlekać. Bałam się ryzykować, że Desdra albo ktoś inny z Warowni rozpozna w 
zaniedbanej słudze lady Nerilkę.
Minęłam Warownię Fort nie spojrzawszy nawet w okno Tolocampa. Pozostawiłam za 
sobą rzędy chat i zabudowania gospodarcze. Zastanawiałam się, czy zauważył mnie ktoś z 
Warowni. Czy brakowało mnie komukolwiek z wyjątkiem Anelli i moich sióstr?
Byłam bardziej zmęczona, niż sądziłam. Parę razy zdrzemnęłam się w siodle. Na 
szczęście mój biegoń był rzetelnym, spokojnym zwierzęciem i raz puszczony w drogę szedł 
naprzód bez konieczności kierowania. O północy dotarłam do pierwszej osady. Zaszczepiłam 
jeszcze domowników, nim całkiem opadłam z sił. Dali mi się wyspać do woli. Robiłam z tego 
powodu wymówki gospodyni, gdy zjawiła się o świcie z potężnym śniadaniem. Odparła, że 
pozostałe osady wiedzą już o moim przybyciu.
Udałam się w dalszą drogę. Wczesnym przedpołudniem dotarłam do kolejnej osady. 
Nalegali, abym zjadła z nimi posiłek, wyglądałam bowiem na bardzo zmęczoną. Wiedzieli, że 
tam, dokąd zmierzam, nikt nie zachorował, i chcieli wyciągnąć ode mnie wszelkie nowinki. 
Do tej pory o wydarzeniach dowiadywali się tylko dzięki bębnom. Wiadomość przekazywano 
z Warowni Górskiej leżącej na samej granicy z Ruathą.
W końcu przyznałam sama przed sobą, że celem mojej wędrówki jest Ruatha. 
Nieświadomie dążyłam do tego od wielu Obrotów, ale różne okoliczności krzyżowały moje 
plany. Teraz miałam coś do zaoferowania tej dotkniętej największym nieszczęściem Warowni 
- moje umiejętności. Tylko jeźdźcy smoków docierali do Głównej Warowni Ruatha. Krążyły 
przerażające plotki o skutkach epidemii w Ruathcie. Mogłam pielęgnować chorych, robić - w 
razie potrzeby - cokolwiek innego, aby tylko odpokutować winę ciążącą na mnie z powodu 
przedwczesnej śmierci matki i sióstr.
Uświadomiłam sobie, że zaraza nie oszczędzała nikogo, bez względu na rangę, stan 
zdrowia, wiek i użyteczność dla innych. Wprawdzie najstarsi i najmłodsi wydawali się 
bardziej narażeni, ale plaga pochłonęła również mnóstwo ludzi w kwiecie wieku.
Przybywszy wczesnym popołudniem do Warowni Górskiej, zaraz musiałam zabrać się 
do zaszycia głębokiej rany jednego z synów lorda i to pomimo moich protestów, że jestem 
tylko posłanniczką. Miejscowy uzdrowiciel po usłyszeniu wieści z Ruathy udał się do 
Warowni Fort. Ponieważ nie potrafiłam powiedzieć nic o mężczyźnie imieniem Trelbin, 
uznali pełni smutku, że on także nie żyje. Lady Gana powiedziała, że daje sobie radę z 
drobnymi skaleczeniami, ale leczenie takiej rany przekraczało jej możliwości.
Na tyle często asystowałam przy zabiegach chirurgicznych, że czułam się pewniej niż 
ona.
Szycie równym ściegiem materiału, który się nie skarży i nie zwija z bólu, to całkiem 
co innego niż doprowadzanie do porządku poszarpanej ludzkiej skóry. Miałam dość fellis i 
innych środków odurzających, aby ulżyć chłopcu w cierpieniach. Miałam nadzieję, że moje 
szwy nie puszczą. Na koniec lady Gana wyraziła podziw dla mego dzieła.
Później wyjaśniłam, co to jest serum, i zaszczepiłam wszystkich poza pasterzami, 
którzy nigdy nie zbliżali się do zaludnionych gęściej obszarów na tyle, aby ulec zarażeniu. 
Lady Gana nie była jednak pewna, czy wiatr nie przenosi choroby, i chciała wszystkiego 
dowiedzieć się ode mnie. Nie uwierzyła, jak sądzę, moim zapewnieniom, że śmierć następuje 
w wyniku wtórnych powikłań u osłabionych pacjentów, a nie na skutek samej zarazy. Dlatego 
też nie mogłam przyznać, że nie jestem wykształconą uzdrawiaczką. Zniweczyłabym całe 
dobro, które wyrządziłam. Bez względu na to, czy przeszłam szkolenie, moje informacje były 
w pełni wiarygodne.
Lord Bestrum i lady Gana opowiedzieli mi potem o swoim synu i córce, którzy w 
towarzystwie sługi wyjechali na jarmark do Ruathy i przepadli bez wieści.
Bestrum pracowicie szkicował dla mnie mapę, gdy na zewnątrz rozległy się głośne 
okrzyki. Przez okno zobaczyliśmy dziwacznie obładowanego błękitnego smoka, który 
opuszczał się na podwórzec. Wybiegliśmy, aby go powitać.
- Nazywam się M'barak, jeździec Aritha z Weyru Fort, przybywam po szklane butle 
zrobione przez uczniów. - Uśmiechnął się znacząco, wskazując pakunki umieszczone na 
grzbiecie smoka. - Czy macie jakieś butle dla Ruathy?
Był młody, ale należało mu się traktowanie stosowne do rangi. Przy klahu i pysznym 
winnym cieście lady Gany powiedział nam, że biegonie także zdychają na skutek zarazy, 
trzeba je w związku z tym szczepić. Bestrum i Gana oznajmili z dumą, że tego ranka poddali 
się szczepieniu, i wskazali przy tym na mnie. Rozbawiła mnie zaskoczona mina M'baraka. 
Wziął mnie za jedną z domowniczek. Choć nosiłam nadal zgrzebne spodnie i filcowe buty, 
Macabir dał mi jeszcze tunikę uzdrowiciela: kaftan, abym nie zmarzła w podróży. Nie 
wyglądałam na prawdziwego uzdrowiciela i - w przeciwieństwie do miłych gospodarzy - 
doskonale zdawałam sobie z tego sprawę.
- Czy zamierzałaś wrócić do Cechu Uzdrowicieli? - zaczął M'barak. - Bo jeśli 
przypadkiem potrafisz sobie radzić z biegoniami przydałabyś się ogromnie w Ruathcie. Mogę 
cię zabrać... - w oczach migotały mu chytre, wesołe iskierki - i oszczędzić ci długiej i 
meczącej podróży. Tuero przesłałby na bębnie wiadomość, gdzie jesteś. Zbieramy ludzi na 
pomoc dla Ruathy. Ludzi, którzy przeszli szczepienie i nie boją się zarazy. Ty się nie boisz, 
co?
Potrząsnęłam głową, zdumiona szaleńczym pulsowaniem krwi w żyłach i 
gwałtownym biciem serca, gdy otrzymałam niespodziewane zaproszenie tam, dokąd tak 
desperacko starałam się dotrzeć. Za życia Suriany tylko w Ruathcie spodziewałam się znaleźć 
odrobinę szczęścia i wolności. Pozbyłam się jarzma, które krępowało członków wysokich 
rodów, i mogłam teraz pójść, dokąd chciałam. Obecnie Ruatha musiała bardzo różnić się od 
tej Warowni, którą znałam z opisów Suriany. Ale teraz przydam się tam, zwłaszcza jako Rill, 
a nie lady Nerilka. To było zajęcie dla mnie i temu celowi chciałam się poświęcić.
- Jeśli potrzebujecie kogoś, kto umie się obchodzić z biegoniami, to mam tutaj dwóch 
ludzi, którzy marnotrawią czas na rzeźbieniu kościanych ozdóbek z braku innego zajęcia w 
porze zimowej - odezwał się żywo Bestrum. - Rill skłuła ich, tak samo jak nas dzisiaj rano, 
nie będą się wiec bali jechać do Ruathy.
Tak też się stało. Podczas gdy dwóch parobków, braci o tym samym flegmatycznym 
usposobieniu i silnej budowie ciała, pakowało się do drogi, lady Gana przyniosła jeszcze 
obszerny płaszcz dla ochrony przed dotkliwym zimnem przestrzeni pomiędzy. Gospodyni 
krzątała się razem ze sługami przygotowując dodatkowy prowiant dla udających się w drogę i 
pakując szklane słoje. Rozmieściliśmy je z M'barakiem na grzbiecie smoka tak, żeby nie 
popękały.
Widywałam już smoki ale nigdy z tak bliska. Mają ciepłą, bardzo gładką i miękką 
skórę. Od jej dotyku dłonie nabierają korzennego zapachu. Arith porykiwał raz po raz. 
M'barak zapewniał, że to nie z powodu niecodziennego bagażu. Pozawijaliśmy wielkie 
szklane pojemniki; w Warowni Fort leżało na składzie mnóstwo tych uczniowskich wprawek, 
ale zupełnie nie pamiętałam, do czego używała ich matka.
Po raz ostatni obejrzałam ranę chłopca. Wydawała się goić. Dzieciak po sporej dawce 
fellis spał głęboko i uśmiechał się. Potem pożegnałam się z Bestrumem i Ganą. Choć 
znaliśmy się zaledwie parę godzin, okazali mi ogromną serdeczność. Zapewniłam, że dowiem 
się o los ich dzieci i służącego, i dam im znać. Gana wiedziała, że szansę są nikłe, ale poczuła 
się pokrzepiona na duchu.
Bestrum pomógł mi wgramolić się na grzbiet smoka. Siedziałam tuż za szczupłymi 
plecami M'baraka. Miałam nadzieję, że nie uraziłam Aritha. Dwaj bracia wgramolili się bez 
większych problemów. Dodawała mi otuchy myśl, że za mną siedzi jeszcze dwóch ludzi, 
którzy w razie niebezpieczeństwa spadną pierwsi.
Arith podbiegł kawałek, nim skoczył ku niebu. Jego na pozór delikatne przezroczyste 
skrzydła uderzyły silnie powietrze. Opanowała mnie radość, jakiej nie doznałam nigdy w 
życiu. Na nowo pozazdrościłam jeźdźcom, gdy silne skrzydła Aritha wyniosły nas jeszcze 
wyżej. Płaszcz przydał mi się, podobnie jak zapora z ciepłych ciał z przodu i z tyłu.
M'barak domyślał się, co czuję, bo odwrócił się do mnie z szerokim uśmiechem.
- Trzymaj się teraz, Rill. Wchodzimy w przestrzeń pomiędzy! - krzyknął. W każdym 
razie wydaje mi się, że to powiedział, bo wiatr przytłumił jego głos.
O ile lot na grzbiecie smoka dostarcza radosnych przeżyć, to przejście pomiędzy jest 
doświadczeniem przerażającym. Nieprzenikniona ciemność, nicość, zimno intensywne do 
bólu... Jedynie świadomość, że jeźdźcy i smoki przeżywają to samo na co dzień bez szkody 
dla zdrowia, powstrzymywała mnie od krzyku. Kiedy poczułam, że się duszę, oblało mnie 
ponownie światło słoneczne. Arith z właściwym smokom nieomylnym instynktem zaniósł nas 
do miejsca przeznaczenia. A potem zapomniałam o wszystkim.
Nigdy nie byłam w Warowni Ruatha, ale Suriana przysyłała mi mnóstwo rysunków 
domostwa wraz z przyległościami. Ogromna Warownia, wykuta w skalnym zboczu, nie 
zmieniła się, ale w jakiś sposób różniła się zupełnie od tej, którą znałam z opisów. Suriana 
opowiadała mi o miłej atmosferze, o gościnności i serdeczności mieszkańców. Jakże to było 
różne od sztywnej, chłodnej maniery przyjętej w Warowni Fort. Przyjaciółka opisywała 
ciągły ruch, łąki, równiny, po których uganiali się jeźdźcy na biegoniach, malownicze pola 
ciągnące się aż do rzeki. Nie dożyła czasu, aby ujrzeć na własne oczy kopce grobowe, krąg 
poczerniałej ziemi kryjącej ciała zmarłych oraz należące kiedyś do nich połamane wozy i 
przedmioty porozrzucane teraz nad przystanią, którą za szczęśliwszych czasów zdobiły 
barwne jarmarczne budy zwieńczone chorągiewkami.
Przeraziło mnie to. Prawie nie dotarło do mnie, że nawet flegmatycznych parobków 
zaszokował ten widok. Na szczęście M'barak był na tyle delikatny, że milczał, gdy Arith 
ślizgał się w powietrzu ponad opustoszałą Warownią. Jednakże zobaczyłam coś, co poprawiło 
mi humor: na dziedzińcu siedziało pięcioro ludzi, opalając się w promieniach 
popołudniowego słońca.
- Dwa smoki, bracie - powiedział z zadowoleniem mężczyzna siedzący tuż za mną.
Przed nami dostrzegłam wielkiego spiżowego smoka, który niósł swoich pasażerów 
do szerokiej bramy kompleksu gospodarczego. Spiżowy wystartował ponownie, gdy Arith 
śmigał nad polami. Widzieliśmy słoneczne refleksy na skrzydłach i skórze bestii, a potem... 
stworzenie po prostu zniknęło. Arith osiadł dokładnie w tym samym miejscu co poprzednik.
- Moreta! - zawołał M'barak, wymachując rękami. Wysoka kobieta o krótkich 
kręconych włosach odwróciła się do niego. Pani Weyru Fort była ostatnią osobą, jaką 
spodziewałam się ujrzeć w Ruathcie.
To spotkanie z Moretą, w szczególnym momencie jej życia, gdy jej ogorzała od słońca 
twarz promieniała wewnętrznym spokojem, na zawsze pozostanie w mojej pamięci. Jako pani 
Weyru od czasu ustąpienia Leri bywała, oczywiście, w naszej Warowni. Były to rzadkie, 
oficjalne wizyty, więc choć przebywałyśmy pod jednym dachem, nigdy nie zamieniłyśmy ani 
słowa. Odniosłam wówczas wrażenie, że należy do osób nieśmiałych lub małomównych, 
Tolocamp gadał jednak tak wiele, że wątpię, aby w ogóle miała okazję zabrać głos.
- Pospiesz się! - głos M'baraka wyrwał mnie z zamyślenia. - Potrzebna mi pomoc przy 
tych butelkach. Sprowadziłem ludzi, którzy potrafią podobno radzić sobie z biegoniami. 
Musimy się spieszyć, bo chcę się przygotować na Opad. F'neldril obedrze mnie ze skóry, jeśli 
się spóźnię!
Dwaj mężczyźni i szczupła ciemnowłosa dziewczyna wysunęli się z cienia. Poznałam 
Alessana, dziewczyna była zapewne jego jedyną żyjącą siostrą, Okliną. Drugi mężczyzna 
nosił błękitne szaty harfiarza. Bracia szybko zsiedli na ziemię, a M'barak i ja podawaliśmy im 
pakunki. Wielkie butle przetrwały podróż nie uszkodzone.
- Gdy zejdziesz, Moreta będzie mogła wejść na górę - napomknął M'barak 
uśmiechając się przepraszająco za ten pośpiech.
Tak wiec po raz pierwszy zamieniłam się miejscami z Moretą. Miałam ochotę 
nawiązać z nią bliższą znajomość, gdyż w jej sposobie bycia dostrzegłam coś niezmiernie 
pociągającego. Wydawała się mniej wyniosła, niż gdy gościła u nas w Warowni. Arith 
podbiegł, przygotowując się do lotu, Moreta spojrzała przez ramię, ale z pewnością nie mnie 
chciała jeszcze zobaczyć.
Odwróciłam się. Alessan osłonił oczy przed słońcem wpatrując się w smoka, póki ten 
nie zniknął w przestrzeni pomiędzy. Potem uśmiechnął się, witając mnie i obu braci. 
Wyciągnął w przyjaznym geście rękę.
- Przybywacie, aby pomóc przy biegoniach? Czy M'barak uprzedził was szczerze, co 
was czeka w zrujnowanej Ruathcie?
W pierwszej chwili wydawało mi się, że przemawia z goryczą, ale zrozumiałam, że 
nie usiłował uciec od ponurej rzeczywistości. Zawsze odznaczał się specyficznym poczuciem 
humoru, ale Suriana, przygotowując mnie do długo oczekiwanej wizyty w Ruathcie, 
uprzedziła mnie o tym. Co też pomyślałaby o swojej przybranej siostrze zjawiającej się w jej 
Warowni w tak niezwykłych okolicznościach?
- Bestrum nas przysłał, lordzie Alessanie, z kondolencjami i pozdrowieniami - 
odezwał się starszy z parobków. - Jestem Pol, mój brat nazywa się Sal. Lubimy biegonie 
bardziej niż inne zwierzaki. Alessan zwrócił na mnie swoje pogodne jasnozielone oczy. 
Przeleciało mi przez głowę wszystko, co Suriana o nim opowiadała. Ale rysunki, które także 
przysyłała, nie przedstawiały go wiernie, a może zmienił się nie do poznania od czasów 
młodzieńczych. Jego oczy i usta nabrały teraz głębszego wyrazu, na twarzy mimo 
powitalnego uśmiechu widniał smutek. Smutek, który mógł z czasem zelżeć, ale nigdy - 
zniknąć. Alessan był chudy, wyniszczony gorączką, kości ramion przebijały przez tunikę, a 
jego dłonie pokryte były odciskami, pęknięciami i zadrapaniami. Wyglądały niczym ręce 
zwykłego sługi, a nie pana Warowni.
- Jestem Rill - powiedziałam, przywołując się do porządku. - Zawsze zajmowałam się 
biegoniami. Mam nieco doświadczenia w leczeniu i sporządzaniu medykamentów z ziół, 
korzeni i bulw. Trochę zapasów przywiozłam ze sobą.
- Czy masz coś na przewlekły kaszel? - zapytała dziewczyna. Jej wielkie ciemne oczy 
lśniły. Nie sądziłam, aby można to było przypisać memu pojawieniu się czy też dostawie 
syropu przeciw - kaszlowego. Dopiero dużo później dowiedziałam się, jak nie zwykłe chwile 
przeżyli ci dwoje tuż przed naszym przybyciem.
- Tak, mam - odparłam, podnosząc tobołki wyładowane butelkami z tussilago.
- Pan Bestrum chciałby się dowiedzieć, czy jego syn i córka żyją - oświadczył Pol bez 
ogródek. Przestepował przy tym nerwowo z nogi na nogę, a jego brat unikał wzroku lorda 
Alessana.
- Zajrzę do dzienników - powiedział harfiarz łagodnie, ale zauważyliśmy wszyscy, że 
uśmiech w oczach Alessana zgasł. Oklina lekko westchnęła. - Jestem Tuero - ciągnął harfiarz. 
- Alessanie, jakie rozkazy na dzisiaj?
I w ten sposób Tuero odwrócił nasze myśli od smutnej przeszłości. Nie mieliśmy 
zresztą czasu na rozmyślania. Pochłonęła nas teraźniejszość.
Alessan wydał prędko dyspozycje. Po pierwsze, należało przenieść tych niewielu 
chorych, którzy pozostali jeszcze w głównej sali, do kwater na drugim poziomie Warowni. 
Następnie należało wyszorować salę wywarem krasnoziela. Mówiąc to popatrzył na Pola i 
Sala.
- Musimy przygotować dostateczną ilość serum, aby zaszczepić biegonie. - Odwrócił 
się w stronę łąki. - Pobierzmy krew od tych, które przeżyły zarazę.
Pol zamarł na moment i popatrzył na Sala. Musze przyznać, że widok biegoni i mnie 
zaskoczył. Wiele zwierząt bardzo wychudło - skóra i kości. Miały wysokie zady i patykowate 
szyje. Wszystko to różniło je zdecydowanie od mocno zbudowanych, umięśnionych i 
wytrzymałych rumaków stanowiących dumę Warowni Ruatha. Niektóre robiły wrażenie 
chodzących szkieletów. Alessan zauważył naszą konsternację.
- Większość zwierząt wyhodowanych przez mego ojca padła - powiedział rzeczowym, 
spokojnym tonem. - Krzyżówki, które ja sam wyhodowałem, przeznaczone do szybkiej jazdy 
na krótkich dystansach, okazały się odporniejsze, podobnie jak niektóre mieszańce 
sprowadzone przez naszych gości.
- Jakie to przykre, jakie to przykre - mruknął Pol potrząsając siwą głową. Jego brat 
zachowywał się dokładnie tak samo.
- Och, jeszcze wyhoduję piękne silne zwierzęta. Czy znacie mojego stajennego Daga? 
- zapytał Alessan. Bracia ucieszyli się i pokiwali głowami z większym zapałem. - Zachował 
kilka źrebnych klaczy i młodego ogiera na górskich pastwiskach. Mamy więc z czego 
wyhodować nowe stado.
- Miło to słyszeć, panie. Miło słyszeć. - Sal przemawiał bardziej do biegoni niż do 
Alessana, który uśmiechnął się przepraszająco.
- Zanim zabierzemy się do pobierania krwi na serum, musimy przygotować czyste, 
wolne od zarazków pomieszczenia do pracy.
Poi zaczął zawijać rękawy.
- Zrobimy wszystko co w naszej mocy, aby ci pomóc, panie. Sprzątaliśmy już nieraz.
- Dobrze - rzekł Alessan, uśmiechając się ponownie. - Jeśli nie wyszorujemy 
wszystkiego jak należy za pierwszym razem, czeladniczka Desdra każe nam to powtarzać do 
skutku! Przybędzie jutro, aby sprawdzić wyniki naszej pracy.
Kiedy znaleźliśmy się na podwórcu przed wejściem do Warowni, zobaczyliśmy grupę 
pracujących ludzi. Tuero, mężczyzna zwany Deeferem, pięciu wychowanków i czterech 
rekonwalescentów z gospodarstw należących do Ruathy budowało jakieś dziwne urządzenie z 
kół od wozów.
- Zrobimy kilka centryfug, żeby oddzielać cudowne serum od krwi - wyjaśnił nam 
Alessan. Bracia pokiwali głowami, jakby dobrze wiedzieli, o co chodzi. Sal wydawał się 
jednak nieco zmieszany i zaskoczony.
Oklinę spotkaliśmy wewnątrz Warowni. Szła na czele procesji sług niosących wiadra 
z gorącą wodą, szmaty i szczotki. Sama dźwigała pojemniki, w których trzyma się zwykle 
silny płyn do czyszczenia. Wszyscy podwinęliśmy rękawy. Zauważyłam, że Alessan miał 
zaczerwienione dłonie, choć na ramionach prawie nie widać było śladów podrażnienia. 
Zabraliśmy się do pracy.
Sprzątaliśmy, póki koszyki dawały światło. Gdy zgłodnieliśmy, chrupaliśmy bułki nie 
przerywając pracy. Nie zwracaliśmy uwagi na ostry smak, jaki przemożny zapach krasnoziela 
nadawał jedzeniu. Szorowaliśmy, dopóki nie trzeba było wymienić świetlików.
Alessan potrząsnął mną energicznie, abym zaprzestała mycia, i dopiero wtedy 
zauważyłam, że inni już nie pracują.
- Szorujesz śpiąc, Rill - powiedział kpiąco, ale z niezwykłą czułością. Posłałam mu 
smutny uśmiech.
Ledwie zdołałam dowlec się po schodach do pokoju na pierwszym piętrze, który 
wyznaczyła mi Oklina. Pamiętam, że zamykając drzwi życzyłam jej dobrej nocy. 
Wiedziałam, że powinnam przemyśleć, co mam powiedzieć Desdrze następnego dnia, by nie 
wydała mnie jako zbuntowanej córki Tolocampa. Ale ledwo położyłam się do łóżka, 
natychmiast zasnęłam.


Rozdział VIII
3.21.43-3.22.43

Obudziłam się przerażona. Musiałam się upewnić, że nie jestem w swoim pokoju w 
Warowni Fort. Cisza wokół była tak głęboka, że zaniepokoiło mnie to jeszcze bardziej aniżeli 
nie znane otoczenie. Potem zrozumiałam, czego mi brak - bębny milczały. Wstałam i 
narzuciłam ubranie. Tak zaczął się mój pierwszy poranek w Ruathcie.
Piłam właśnie klah i jadłam owsiankę, gdy pojawiła się Desdra na grzbiecie Aritha. 
Wyszliśmy przed budynek. Smok znów był udekorowany butelkami - dużymi i małymi - na 
serum.
Nie udało mi się porozmawiać z Desdrą, bo Alessan zabrał mnie wraz z braćmi na 
pole.
Albo zwierzęta nie otrząsnęły się jeszcze z apatii po przebytej chorobie, albo też 
dobrze je wytresowano. W każdym razie byliśmy w stanie prowadzić po dwa naraz. Za 
trzecim obrotem stajnie były pełne. Alessan pokazał nam, jak pobierać krew z szyi zwierząt. 
Stworzenia poddawały się cierpliwie zabiegowi. Pracowałam z Salem, ale kiedy zobaczyłam, 
że niesporo mu idzie wbijanie cierniowej igły w żyłę, sama się tym zajęłam, a Sal 
przytrzymywał zwierzęta za głowę.
Do południa puściliśmy krew dwudziestu czterem biegoniom. Po każdym pobraniu 
zlewano krew do wielkich słoi, potem transportowano je do Warowni i stawiano przy 
centryfugach. Chociaż nie ja jedna miałam wątpliwości co do skuteczności tych urządzeń, z 
Desdry emanowała taka spokojna pewność siebie, że nikt nie zadawał pytań. Sprawdziła 
wiązania i rozkazała puścić koła w ruch. Pracujący zmieniali się często przy kole 
zamachowym, utrzymując ciągle to samo tempo obrotów.
Pomyślałam, ile bałaganu narobiłby jeden rozbity słój i ile sprzątania by nas to 
kosztowało, uznałam jednak, że takie myśli, wobec ogólnej atmosfery nadziei i chęci 
działania, były raczej nie na miejscu.
Oklina zjawiła się z solidnymi porcjami zupy i ciepłymi bułkami. Kiedy przyszła 
Desdra, część z nas tłoczyła się przy stole, pozostali siedzieli rozparci pod ścianami. 
Wyjaśniła nam, jak pilne i doniosłe jest nasze zadanie. Tylko masowe i natychmiastowe 
zaszczepienie zagrożonych biegoni mogło nas uchronić przed powrotem zarazy. Wszyscy w 
Ruathcie przyłożą do tego ręki, gdyż nie wolno dopuścić, aby epidemia ponownie 
zdziesiątkowała ludność kontynentu. W sali zapadła cisza.
Podczas gdy kończono produkcję pierwszej porcji serum, Poi, Sal i ja wróciliśmy do 
stajni, aby sprawdzić, jak miewają się nasi pacjenci. Dag mieszał właśnie karmę złożoną z 
ciepłych otrębów, wina i ziół. Miała ona, wedle jego słów, pobudzić wytwarzanie nowej krwi 
w organizmach zwierząt. Potem doprowadziliśmy biegonie do porządku wyczesując błoto i 
rzepy z ich grzyw.
Pomimo chorej nogi Dag pracował na równi z nami. Czego sam nie był w stanie 
zrobić, robił za niego wnuk, łobuzowate, bezczelne, zarozumiałe chłopaczysko o imieniu 
Fergal. Nie ufał nikomu, zwłaszcza wobec Alessana zachowywał się podejrzliwie. Jedyną 
osobą, której polecenia wykonywał bez mrugnięcia okiem, była Oklina. Wszelkie inne 
rozkazy otwarcie kwestionował. Uwielbiał za to Daga. Uważał, że mały pastuch o 
pałąkowatych nogach jest nieomylny. Jednakże przy całym swoim przykrym charakterze 
chłopak poświęcał się biegoniom bez reszty. Ze szczególną czułością opiekował się ciężarną 
klaczą. Choć była wielka i obrzmiała, z niezwykłym wdziękiem przechylała łeb na bok, 
poruszała uszami i stała spokojnie w obecności chłopca.
- Pierwsza porcja będzie wkrótce gotowa - oznajmił Alessan.
Zdumiało mnie, że w grupie ludzi pracujących w stajni tylko ja i Fergal byliśmy 
ciekawi wyniku. Pol i Sal zaszyli się gdzieś w kącie, aby pogadać z Dagiem, uprzejmie 
odrzuciwszy propozycję obejrzenia serum.
Widok słomkowożółtego dziwnego płynu, końcowego produktu naszej pracy, 
przeraził mnie. Gdy dotarliśmy do sali, Desdra przelewała serum ze słoja wyjaśniając, jak 
należy to robić, żeby nie wzburzyć ciemnego osadu. Pod jej nadzorem zabraliśmy się do 
pracy przelewając przejrzysty płyn do szklanych butli i przygotowując czyste igły cierniowe, 
aby uniknąć ewentualnego zakażenia. Desdra zapędziła do tej pracy każdego, nawet troje 
najsilniejszych rekonwalescentów. Patrzyła nam ciągle na ręce, pilnując, abyśmy nie ustawali 
w wysiłkach.
- Dziś wieczorem powinno być więcej butelek - powiedział Tuero. Pragnął, aby 
zabrzmiało to radośnie, ale w odpowiedzi usłyszał tylko jęki. - M'barak zapewniał, że da znać 
o naszych potrzebach.
- Ile tego świństwa nam potrzeba? - zapytał Fergal. Spojrzał ku polu, gdzie pasły się 
jego ukochane biegonie.
- Dość, aby zaszczepić klacze i źrebięta z Keroon, Telgaru, Ruathy, Fortu, Boli, Igen i 
Isty. Resztki stad, które przetrwały zarazę - rzekł Alessan. Powstrzymałam jęk, gdy 
pomyślałam, ile jeszcze serum potrzeba.
- W Iście nie hoduje się biegoni. To wyspa - oświadczył zaczepnie Fergal.
- Podczas zarazy ucierpieli i ludzie, i zwierzęta - odparł Tuero. Alessan milczał. - 
Keroon i Telgar także zajmują się produkcją serum, więc nie wszystko musi robić Ruatha.
- Choć tyle Ruatha może uczynić dla Pernu - odezwał się Alessan. - Postarajmy się, 
aby najlepsze serum pochodziło od naszych zwierząt. Wróćmy do pracy.
Pracowaliśmy wytrwale. Ci, którzy nie całkiem wrócili do zdrowia, siedzieli przy 
zlewach myjąc szklane pojemniki albo zakorkowując starannie butelki i pakując je do 
trzcinowych koszy. Najmłodsi przekazywali polecenia lub parami znosili skrzynie z serum do 
piwnic.
Do mnie należało puszczanie krwi zwierzętom. Niemal z ulgą opuszczałam pokój 
przesiąknięty zapachem krasnoziela, aby odprowadzić zwierzę na pole i zabrać następne. 
Mogłam przez parę chwil pooddychać świeżym powietrzem. Dag farbą znakował zwierzęta, 
którym już pobrano krew, by nie kłuć ich dwa razy. Żadne nie przeżyłoby zbyt dużej utraty 
posoki. W trakcie moich wędrówek miałam okazję przyjrzeć się zrujnowanej Ruathcie. 
Stwierdziłam, że w krótkim czasie i przy niewielkim wysiłku dałoby się przywrócić 
poprzedni stan rzeczy. Chodząc tak w tę i z powrotem wypracowałam strategię działania na 
wypadek, gdybym miała jakiś udział w decyzjach dotyczących Ruathy.
Nad ranem odezwały się bębny zawiadamiając nas, jakich ilości serum potrzeba i ile 
wezmą poszczególni jeźdźcy. Alessan domagał się, żeby wszystko dokładnie zanotowano, ale 
Tuero zbyt był potrzebny gdzie indziej, aby rozszyfrowywać kod.
- Niech więc Rill się tym zajmie - powiedziała Desdra.
- Czy rozumiesz mowę bębnów, Rill? - zapytał zdumiony Alessan.
Tak mnie zaskoczył, że nie byłam w stanie odpowiedzieć. Myślałam, że Desdra nie 
rozpoznała w brudnej, spoconej, krótko ostrzyżonej dziewczynie córki Tolocampa.
- Kody pewnie też, prawda Rill? - Desdra się nie krępowała, ale przynajmniej nie 
powiedziała, skąd wie o moich umiejętnościach. - Może napełniać butelki w przerwach 
miedzy nadawaniem wiadomości. Powinna trochę odetchnąć. Przez parę dni pracowała ponad 
siły.
Przyjęłam to za znak, że Desdra docenia moją pracę tutaj w obozie internowanych. Na 
szczęście nawet Alessan nie dochodził, w jaki sposób sługa, która awansowała do pozycji 
ochotnika uzdrowiciela, nabyła wiedzę w tak poważnej materii.
Szansa na chwilę wytchnienia wzbudziła mój zachwyt. Skąd Alessan czerpał energię? 
Rozumiałam, dlaczego Suriana go podziwiała i uwielbiała. Zasługiwał na szacunek, a mój 
respekt wobec niego wzrastał z każdym dniem. Widziałam, że wytyczył sobie jasny cel. 
Wbrew wszelkim przeciwnościom chce odbudować Warownię Ruatha, sprawić, że do 
opustoszałych domostw powrócą mieszkańcy, a na polach znów pojawią się liczne stada. 
Zapragnęłam zostać tu i pomóc Alessanowi.
Złapałam się także na tym, że gdy wracałam do Warowni, odruchowo wchodziłam w 
starą rolę i wydawałam polecenia sługom albo wyjaśniałam, jak skutecznie wypełnić jakieś 
zadanie. Ha szczęście nikt nie próbował podważyć moich praw.
Choć z pozoru krucha i delikatna, Oklina pracowała równie ciężko jak brat, ale ogrom 
ciążących na niej obowiązków budził we mnie współczucie. Ja zawsze miałam siostry do 
pomocy. Ilekroć mogłam, starałam się ulżyć jej w pracy. Nie wyróżniała się urodą i ktoś 
złośliwy mógłby powiedzieć, że z tego powodu tak łatwo przyszło mi się do niej zbliżyć. 
Śniada cera i ostre, raczej chłopięce rysy twarzy nie dodawały jej uroku, podobnie jak mnie, 
nie służyły jej cechy rodzinnego podobieństwa. Miała jednak mnóstwo wdzięku, czarujący 
uśmiech i ogromne, ciemne wyraziste oczy. Przyłapywałam ją czasem na tym, jak wpatruje 
się w horyzont. Podejrzewałam, że się zakochała. Byłaby mimo młodego wieku znakomitą 
żoną dla władcy Warowni. Pragnęłam gorąco, żeby Alessan nie usiłował zatrzymać jej w 
Ruathcie, lecz pozwolił osiąść gdzieś z mężczyzną o dobrym i uczciwym sercu.
Ruatha cierpiała teraz biedę, ale ród Warowni cieszył się niezachwianym prestiżem. 
Także pełna poświecenia praca nad uzyskaniem serum, której z takim zapałem podjęli się 
Alessan i Oklina, dodawała im splendoru w oczach innych.
Tak więc pracowaliśmy dalej, nie ustając w trudzie, czasem łyknąwszy parę łyżek 
zupy z kotła i pogryzając w wolnej chwili kęs świeżego chleba. Pojawiły się nawet świeże 
owoce. Dostarczał je jeden z jeźdźców. Nie miałam pojęcia, dlaczego kawałki dojrzałego 
melona wywołują łzy w oczach Okliny. Wątpiłam, aby wzruszył ją gest jeźdźca. Potem 
zauważyłam, jak Alessan spogląda na owoce z lekkim uśmiechem, tak jakby coś mu 
przypominały. Mogłam się mylić, bo szybko zabrał się do roboty... potem odezwały się bębny 
i musiałam uważnie słuchać.
W nawale pracy straciliśmy poczucie czasu. Podczas trzeciego dnia mojego pobytu w 
Ruathcie, kiedy większość z nas wyszła, by zjeść spóźnioną i dobrze zasłużoną kolację, 
Alessan, Desdra i Tuero, obejrzawszy mapy, spisy i plany, zaczęli wydawać okrzyki radości.
- Dokonaliśmy tego, czcigodna drużyno! - zawołał Alessan. - Mamy więcej serum, niż 
potrzeba! Nie musimy trząść się nad każdą rozbitą butelką! Wino dla wszystkich! Oklino, 
zabierz Rill i przynieście cztery butelki z moich prywatnych zapasów.
Rzucił jej długi cienki klucz, który dziewczyna złapała zręcznie w powietrzu. 
Chwyciła mnie za rękę i radośnie się śmiejąc pociągnęła do kuchni, a potem na dół, do piwnic 
za chłodnią.
- Wpadł w dobry humor, Rill. Rzadko kiedy rozstaje się z butelkami z własnej 
piwniczki - zachichotała. - Trzyma je na specjalną okazję.
Jej wdzięczna mała twarzyczka posmutniała nagle.
- Mam nadzieję, że takowa wkrótce się zdarzy - dodała tajemniczo. - Wkrótce będzie 
musiał... Jesteśmy na miejscu.
Otworzyła wąskie drzwi i pokazała mi półki pełne butelek i bukłaków. Sapnęłam ze 
zdumienia. Nawet w mdłym świetle z korytarza byłam w stanie rozróżnić butelkę z Benden. 
Szybko starłam kurz z etykiety.
- To jest białe bendeńskie! - krzyknęłam.
- Piłaś takie wino?
- Nie, oczywiście, że nie, - Tolocamp nie pozwoliłby, aby jego córki piły rzadkie 
roczniki. Rudawy moszcz z Tillek był w sam raz dla nas. - Ale słyszałam o nim. - Udało mi 
się roześmiać. - Czy naprawdę jest takie dobre, jak mówią?
- Sama się przekonasz, Rill.
Zamknęła drzwi i wzięła ode mnie połowę brzemienia.
- Czy przeszłaś szkolenie w Cechu Uzdrowicieli, Rill?
- Nie, nie - nie zdobyłam się na to, aby okłamać Oklinę, nawet jeśli miałam z tego 
powodu stracić w jej oczach. - Zgłosiłam się na ochotnika jako pomoc pielęgniarska, bo we 
własnej Warowni nie byłam już potrzebna.
- Och, czy twój mąż zmarł w czasie zarazy?
- Nie miałam męża.
- Alessan się tym zajmie. To jest, oczywiście, jeśli zechcesz zostać w Ruathcie. Tak 
nam pomogłaś, Rill. I wydaje się, że znasz się na zarządzaniu Warownią. Rozumiesz, 
będziemy musieli zacząć wszystko od nowa, tak wielu naszych ludzi zmarło. Mnóstwo 
domostw opustoszało. Alessan zamierza rozmawiać z bezdomnymi w nadziei, że napotka 
takich, którzy mu się spodobają, ale ja wolałabym zatrzymać paru spośród tych ludzi, których 
już poznaliśmy i którym ufamy. Och, Rill, mówię tak nieskładnie. Alessan posłał mnie, 
żebym wybadała, czy zostaniesz w Ruathcie. On cię ogromnie szanuje. Tak nam pomogłaś. 
Tuero zamierza zostać - Oklina zachichotała - bez względu na to, jak dogada się z Alessanem 
w sprawie pensji i dodatków.
Harfiarz i Lord Warowni dyskutowali na ten temat przy każdym spotkaniu. Tuero 
przybył na jarmark wraz z innymi harfiarzami, aby wspomagać stałego harfiarza Ruathy. I ten 
ostatni, i towarzysze Tuero padli ofiarą zarazy. Nie wyobrażałam sobie Warowni Ruatha bez 
Alessana i Tuero docinających sobie żartobliwie.
Gdy wróciliśmy do głównej sali, część kół i butelek na serum postawiono już pod 
ścianami. Alessan i Tuero sprzątali ze stołu, przy którym zwykliśmy spożywać na chybcika 
posiłki. Dag i Fergal przynieśli z kuchni zupę. Deefer przytaszczył talerze i sztućce. Desdra 
dźwigała naręcze bochnów chleba oraz wielką drewnianą misę owoców i sera. Część 
wiktuałów przysłała lady Gana. Follen zjawił się z kielichami i korkociągiem.
Z zewnątrz dochodziły odgłosy wesołej biesiady. Wszyscy cieszyli się z zakończenia 
harówki ostatnich dwóch dni.
Pozostało nas zatem tylko ośmioro z oddanej drużyny Alessana, przypadkowa 
zbieranina przy wspólnym posiłku. Świadomość wypełnienia niemal niewykonalnego zadania 
na czas sprawiła, że czuliśmy się sobie bliscy, nawet Fergal dzielił to uczucie. Odmówił wina 
w tak niegrzeczny sposób, że jak sądzę, Alessan zniósł to bez słowa tylko ze względu na 
ciężką pracę, jaką chłopak wykonał. Założyłabym się, że Fergal jak każdy z nas zdawał sobie 
sprawę z wyjątkowości okazji i poczęstunku. Należał do tego gatunku ludzi, którzy od kołyski 
wszystko wiedzą lepiej. Mimo to bardzo go lubiłam.
Ta kolacja była dla mnie szczęśliwym wydarzeniem. Alessan zajął miejsce obok mnie. 
Jego bliskość dziwnie mnie podnieciła. Starałam się nie dotykać go, ale na ławach było 
ciasno. Siedział tuż przy mnie, wiec jego ręka dotykała od czasu do czasu mojej, a jego udo 
ocierało się o moje. Uśmiechał się do mnie, gdy Tuero udał się szczególnie jakiś dowcip. 
Serce tłukło mi się w piersi jak oszalałe. Zdawałam sobie sprawę, że śmieję się trochę zbyt 
piskliwie i głupkowato. Zmęczenie powodowało, że bardzo silnie przeżywałam nasz sukces, a 
poza tym świetne bendeńskie wino szumiało mi w głowie.
W pewnym momencie Alessan pochylił się do mnie muskając moje przedramię 
czubkami palców. Poczułam mrowienie.
- Co sądzisz o tym winie, Rill?
- Przyprawia mnie o zawrót głowy - odparłam szybko, by wytłumaczyć moje nieco 
dziwaczne zachowanie. Z drugiej strony bardzo mi zależało na tym, aby zachował o mnie 
dobre zdanie.
- Należy nam się dziś wieczór odpoczynek. Zasłużyliśmy na to.
- Ty bardziej niż ktokolwiek inny, Alessanie.
Wzruszył ramionami i spojrzał na swój kielich, oplatając palcami jego nóżkę.
- Muszę robić, co do mnie należy - odparł cicho. Pozostali przy stole dyskutowali o 
czymś zawzięcie.
- Dla Ruathy - mruknęłam.
Popatrzył na mnie z lekkim zdziwieniem. Jego niezwykłe, nakrapiane zielonymi 
plamkami oczy złagodniały.
- Słusznie zauważyłaś, Rill. Czy byłem bardzo wymagający?
- Dla dobra Ruathy.
- Nie robiłem tego dla dobra Warowni - machnął ręką w stronę kół i pustych słojów.
- Ależ tak, sam tak powiedziałeś. Ruatha może uczynić choć tyle dla Pernu.
Zaśmiał się, lekko zmieszany, ale wydawał się zadowolony.
- Ruatha będzie znowu taka sama jak dawniej! Jestem tego pewna! - bezpieczniej było 
rozmawiać o przyszłości.
Spojrzał na mnie dziwnym wzrokiem.
- Rozmawiałaś zatem z Okliną? Zostaniesz z nami?
- Bardzo tego pragnę. Zaraza uczyniła mnie bezdomną. Ciepłą, silną dłonią uścisnął 
lekko moją rękę.
- Czy masz jakieś szczególne życzenia, Rill, żeby przypieczętować nasz układ? - jego 
oczy rozbłysły, gdy zwrócił głowę ku Tuero.
Pytanie padło tak nieoczekiwanie, że nie mogłam skupić się na odpowiedzi. Spełniło 
się moje pragnienia pozostanie w Ruathcie. Zaczęłam się jąkać i wtedy Alessan położył mi 
dłoń na ramieniu.
- Pomyśl o tym, Rill, i powiedz mi później. Przekonasz się, że dotrzymuję słowa.
Zdziwiłabym się, gdyby było inaczej.
Uśmiechnął się wobec stanowczości tego stwierdzenia, dolał wina do kielichów. 
Uczciliśmy zawarcie naszej umowy w tradycyjny sposób, choć wino z trudem przeszło przez 
moje ściśnięte z radości gardło. Jedliśmy potem chleb i ser, słuchając rozmów przy stole i 
muzyki dochodzącej z podwórza.
- Mistrz Balfor nie za bardzo przypadł mi do gustu, lordzie Alessanie - mówił Dag z 
oczami utkwionymi w winie. Owego Balfora wyznaczono na nadzorcę stajni w Keroon.
- Nie został jeszcze zatwierdzony - rzekł Alessan. Nie miał najwidoczniej ochoty 
dyskutować teraz na ten temat, zwłaszcza nie przy Fergalu, który zawsze nadstawiał ucha, 
gdy mówiono o czymś, czego nie powinien słyszeć.
- Zastanawiam się, kto inny mógłby objąć tę funkcję. Mistrzowi Balforowi z 
pewnością brakuje doświadczenia.
- Postępował zgodnie ze wskazówkami mistrza Capiama - powiedział Tuero 
spoglądając na Desdrę.
- Och, jakże mi smutno na myśl, ilu wspaniałych ludzi zmarło. - Dag uniósł kielich w 
milczącym toaście. Wypiliśmy. - Jeszcze smutniej, że tyle wspaniałych rodów po prostu 
przestało istnieć. Kiedy pomyślę o wyścigach, w których Squealer nie znajdzie sobie 
równych, nikogo, kto mógłby mu stawić czoło... Mówicie, że Runel nie żyje? Czy cały ród 
wyginął?
- Najstarszy syn z rodziną żyje i pozostał w Warowni.
- O tak. To właściwy człowiek na właściwym miejscu. Zajrzę teraz do tej gniadej 
klaczy. Dziś w nocy może się oźrebić. Chodź, Fergal. - Dag podniósł chorą nogę i przełożył 
ją ponad ławką. Fergal zrobił buntowniczą minę.
- Pójdę z tobą, jeśli pozwolisz - powiedziałam wręczając Dagowi kule. - Narodziny to 
szczęśliwa chwila. - Chciałam odetchnąć świeżym powietrzem i pozbyć się oparów mocnego 
bendeńskiego wina. Musiałam także uwolnić się od silnie mnie pobudzającego towarzystwa 
Alessana.
Moje serce biło nierówno z emocji. Nie chciałam wprawiać Alessana w zakłopotanie 
wylewnymi zapewnieniami o wdzięczności i lojalności. Uśmiech losu sprawił, że stał się cud: 
proszono mnie, bym została w Ruathcie. Nieważne, że powód był prozaiczny - uznano, że się 
mogę przydać. Ufano mi, a Ruatha przystępowała do odbudowy. Usiłowałam nie bawić się w 
spekulacje na temat tego, co powiedziała Oklina, albo czego nie powiedział Alessan. To, że 
mogę mieszkać w Ruathcie, zupełnie mi wystarczało. Będę blisko niego, w miejscu, które 
śniło mi się po nocach, które stało się dla mnie ziemią obiecaną. Dla Ruathy nastaną znowu 
szczęśliwe dni, a mnie przypadnie w udziale współtworzenie tego szczęścia.
Fergal zjawił się po chwili. Nie dopuściłby, abym zagarnęła jego dziadka dla siebie.
Noc była widna, powietrze rześkie, czuło się w nim zapach wiosny. Wymieniliśmy 
pozdrowienia z ludźmi siedzącymi przy ogniskach i przed chatami. Niosłam koszyk, żeby 
oświetlać drogę, chociaż wszyscy troje zdążyliśmy już poznać każdą płytę, kamyk czy dołek 
na trasie do stajni. Fergal biegł pierwszy.
- Jeśli nie oźrebi się do północy, to pewnie do rana będzie spokój - oświadczył Dag. - 
Musimy mieć źrebaka.
- Który ogier jest ojcem źrebaka?
- Jeden z ogierów starego lorda Leefa, źrebak pozwoliłby na odnowienie tej linii. 
Zostajesz z nami, Rill, prawda? -   Dag zazwyczaj nie owijał w bawełnę.
Kiwnęłam głową niezdolna wydać z siebie głosu. Moje szczęście było zbyt cenne, aby 
je rozmieniać na słowa. Dag energicznie potrząsnął kudłatą głową.
- Potrzebujemy takich jak ty. Czy jest tu ktoś jeszcze z twoich stron? - rzucił mi 
ukośne spojrzenie.
- Nie, o ile mi wiadomo - odparłam uprzejmie. Miałam nadzieję, że powstrzymam go 
od dalszych dociekań. Ostatnio nie starczało czasu na osobiste rozmowy. Widziałam teraz, że 
muszę przygotować jakąś stosowną wersję własnej przeszłości.
- Nie każda kobieta podoła większości obowiązków w Warowni. Mieszkałaś przed 
zarazą w jakiejś dużej osadzie?
- Tak, i jest mi ciężko myśleć o tych, których straciłam - liczyłam na to, że wymijająca 
odpowiedź mu wystarczy.
Wrodzona uczciwość nie pozwalała mi kłamać. Westchnęłam.
Pewnego dnia prawda z pewnością wyjdzie na jaw, ale do tego czasu spodziewałam 
się na tyle zadomowić w Ruathcie, że pochodzenie i ucieczka zostaną mi wybaczone.
Na szczęście dotarliśmy do stajni. Pol i Sal siedzieli w pobliżu klaczy. Szorowali 
skórzaną uprząż wyciągniętą ze stosu rupieci pozostałych po jarmarku i nadających się 
jeszcze do wykorzystania. Pol wręczył Fergalowi pokryty pleśnią napierśnik. Chłopiec 
spojrzał najpierw na Daga, który skinął głową. Potem Fergal skrzywił się, ale usiadł i chwycił 
ścierkę. Znaleźliśmy sobie z Dagiem miejsca do siedzenia i też zabraliśmy się do mycia 
brudnych rzeczy.
- Drugi  syn Bestruma rozgląda się za kawałkiem  ziemi uprawnej - przerwał Pol 
milczenie.
- Naprawdę? - zapytał Dag.
- Silny, robotny chłopak. Myśli o dziewczynie z sąsiedniej Warowni.
- Sądzisz, że Bestrum zgodzi się po tym, jak część rodziny umarła tutaj?
- Lubi Alessana.  Chłopcu  będzie się tutaj  lepiej  wiodło i Bestrum o tym wie. 
Porządny człowiek ten Bestrum.
- Tak, i dobrze zrobił przysyłając ciebie i Sala. - Dag kiwał głową aprobująco. Potem, 
mrużąc oczy w zamyśleniu, spojrzał w górę na Pola. - Jak długo może się obywać bez was? 
Tyle mam klaczy, które będą się źrebić, a z tą złamaną nogą....
- Powiedziałeś, że ja ci będę pomagać, Dag - poskarżył się Fergal wlepiając 
zagniewane oczy w Pola, który nie zwrócił na niego uwagi.
- Owszem, chłopcze, ale we dwóch nie podołamy robocie.
- W górach wiosna przychodzi z opóźnieniem - powiedział Pol.
- Jeszcze trochę możemy tu posiedzieć - dodał Sal.
- Czy mam poprosić o to lorda Bestruma, kiedy zawiadomię lady Ganę o losie jej 
dzieci?
- To byłoby ładnie z twojej strony.
Tuero ustalił, że córka lady Gany zmarła jako jedna z pierwszych ofiar zarazy. 
Pielęgnował ją stary sługa, który podzielił jej los. Oboje pochowano w pierwszym grobowcu. 
Syn Bestruma ciężko pracował pomagając Normanowi, nadzorcy terenów wyścigowych; obaj 
także zachorowali i zmarli. Leżeli pod drugim kopcem.
Przez dłuższą chwilę trwała cisza. - Klacz jest bardzo niespokojna - odezwał się Sal.
Fergal podskoczył wyciągając szyję i wspinając się na palce, aby lepiej zobaczyć.
- Rodzi - stwierdził z tak niezachwianą pewnością siebie, że z trudem stłumiłam 
chichot.
- Żaden z mężczyzn nie okazał lekceważenia. Wszyscy pozostali na swoich miejscach. 
Usłyszeliśmy, jak klacz osuwa się na słomiane legowisko. Jakże mądre są zwierzęta. Potrafią 
radzić sobie w takiej sytuacji lepiej niż ludzie. Kobyła wydała tylko kilka parsknięć. Nie 
jęczała i nie biadoliła, nie łkała i nie narzekała na los ani też nie przeklinała ogiera, który ją 
przywiódł do tego stanu.
- Kopyta - oznajmił cichym głosem Fergal. - Idzie głowa. Normalna pozycja.
Nie mogłam się powstrzymać, aby nie spojrzeć na Daga. Mrugnął do mnie pogryzając 
słomkę.
- Ach! - zawołał Fergal. - Przyj jeszcze trochę, moja piękna, jeszcze trochę wysiłku... 
Oto jest.
Słyszeliśmy, jak klacz sapie z wysiłku, jak szeleści słoma w legowisku. Gdy nagle te 
odgłosy zamarły, nie wytrzymaliśmy. Podbiegliśmy do boksu zerkając ponad deskami. Klacz 
lizała łożysko leżące przy źrebaczku. Wilgotne małe ciało zwierzaczka poruszało się 
gwałtownie. Nieproporcjonalnie długie nogi kopały powietrze z niewiarygodną jak na nowo 
narodzoną istotę siłą.
- Hej, zasłaniacie mi! - wrzasnął Fergal. Wepchnął się obok Daga i podciągnął na 
deskach przegrody. - Co to jest? Co to jest?
Nie mogliśmy ustalić płci źrebaka - jego nogi krzyżowały się na brzuchu. Parskał 
nieszczęśliwy z powodu własnej bezradności. Klacz trąciła go w zadek tam, gdzie wyrastał 
mały kosmyk ogonka. Pomachał nogami podejmując kolejny wysiłek, aby wstać. Nogi 
odmówiły mu posłuszeństwa i zapiszczał cienkim, gniewnym głosem. Jego kopytka 
rozrzucały słomę. Źrebię nadal walczyło, aby się podnieść. Gdy machnęło zniecierpliwione 
ogonkiem, zobaczyliśmy, jakiej jest płci. Nie była to klacz.
- Ogier! - krzyknął Fergal poświęcając temu szczegółowi budowy ciała więcej uwagi 
aniżeli pozostali, którzy z zachwytem obserwowali samodzielne poczynania źrebięcia.  
Chłopiec otworzył drzwi boksu i wszedł do środka. - Jaka jesteś cudowna! Wspaniała klacz! 
Jakiego masz pięknego syna!
Fergal pogładził nos klaczy i jej uszy przemawiając ciepłym, pełnym aprobaty głosem. 
A potem zaczął wabić źrebaczka, głaszcząc delikatnie jego szyję, aby przyzwyczaił się do 
dotyku ludzkiej ręki. Noworodek zbyt był pochłonięty doprowadzaniem swoich nóg do 
porządku, aby zwracać uwagę na otoczenie.
- Ma do tego dryg, o tak - stwierdził Poi.
Sam odbierał trzy porody na górskich pastwiskach po tym, jak złamałem nogę.
- Zawiadomię Alessana - odezwałam się.
- Im więcej dobrych nowin usłyszy, tym lepiej - rzekł Dag. Zastanawiałam się nad tym 
wracając raźnym krokiem do głównego budynku. Brzmiało to zbyt zagadkowo jak na nie 
kryjącego swoich myśli stajennego. Gdy dotarłam na miejsce, było po północy. Oklina i 
Desdra już spały. Tuero wsparł łokcie na stole i mówił coś do Alessana.
- Tak jest w porządku - mówił Tuero tonem pojednawczym. - Jeśli harfiarz nie jest w 
stanie dojść do tego, a zwykle doskonale sobie radzi, więc jeśli nie potrafi sam do tego dojść, 
to nie ma prawa wiedzieć. Alessanie, zgadzasz się ze mną?
W odpowiedzi rozległo się przeciągłe chrapanie. Tuero popatrzył na pana Warowni na 
poły z litością, na poły z wyrzutem, potem trącił bukłak leżący obok na stole i sapnął 
zniechęcony.
- Wypił wszystko? - zapytałam rozbawiona wyrazem pociągłej twarzy Tuero.
Zmarszczył długi, przekrzywiony w lewo nos.
- Tak, a tylko on wie, gdzie znajdują się zapasy. Uśmiechnęłam się na wspomnienie 
mojej wyprawy z Oklina po wino do piwnicy.
- Źrebak jest ogierem, zdrowym i silnym.  Myślałam, że lordowi Alessanowi 
przyjemnie będzie to usłyszeć. Dag i Fergal zostali, aby się upewnić, że stanie na nogach i 
zacznie ssać. - Popatrzyłam na śpiącego Alessana. Wydawał się młodszy i spokojny. Czy pod 
opuszczonymi powiekami w jego bladozielonych oczach kryło się nadal tyle smutku?
- Znam cię - rzekł Tuero.
Nie należę do osób, które obracają się w kręgu czeladników harfiarskich - odparłam. -
Wstań, harfiarzu. Nie pozwolę, by Alessan spał w takich warunkach. Potrzebuje porządnego 
wypoczynku.
- Nie jestem pewien, czy utrzymam się na nogach.
- Spróbuj.
Jestem wysoka, ale nie tak bardzo jak Tuero albo Alessan. Nie zdołałabym 
samodzielnie przenieść śpiącego. Ujęłam go pod jedno ramię i ponagliłam Tuero, któremu 
udało się właśnie przyjąć pozycję stojącą, aby podtrzymał go z drugiej strony. Alessan ważył 
sporo, a Tuero nie był zbyt zręcznym pomocnikiem. Wciągał się po schodach, rozpaczliwie 
chwytając poręczy. Modliłam się, aby nie okazała się słabo przytwierdzona do kamiennej 
ściany. Pokoje Alessana znajdowały się na szczęście u szczytu schodów. Nie zapuszczałam 
się jak dotąd poza wspólną bawialnię, gdzie nadal stały prowizoryczne łóżka. Jutro czy 
pojutrze może zaczniemy przewietrzać wnętrze Warowni.
Szarpnęłam ciężkie futrzane nakrycie na łóżku Alessana. Spadło do moich stóp 
unieruchamiając mnie na krótko, podczas gdy usiłowaliśmy zsunąć bezwładne ciało pana 
Warowni z ramion. Opadł na posłanie z nogami dyndającymi ponad brzegiem łóżka. Tuero 
zatoczył się na słupek w rogu łoża. Mamrotał przepraszająco, gdyż zasłona zerwała się w 
jednym miejscu. Ściągnęłam Alessanowi buty, rozluźniłam pas, ugięłam jego nogi i, kładąc 
mu jedną rękę na biodrze, pchnęłam go z całej siły. Teraz całe jego długie ciało spoczęło na 
łóżku.
- Chciałbym... - zaczał Tuero, gdy ja opatulałam Alessana futrem, podwijając je 
starannie pod jego ramiona, by nie zmarzł, nawet jeśli będzie się wiercił. Uśmiechnął się 
lekko przez sen. - Chciałbym...
Tuero spojrzał na mnie przybierając nagle nieprzenikniony wyraz twarzy, zmarszczył 
brwi i opuścił głowę na piersi.
- Rozkładane łóżko jest nadal w pokoju obok, harfiarzu. Wątpiłam, abym zdołała 
odprowadzić pijanego Tuero do jego pokoju w odległym końcu korytarza.
- Czy mnie też przykryjesz?
W głosie Tuero zabrzmiała taka żałość, że uśmiechnęłam się mimo woli. Słaniając się 
na nogach, dowlókł się za mną do sąsiedniego pokoju. Podniosłam koc i potrząsnęłam nim. Z 
westchnieniem wdzięczności ułożył się na boku.
- Dobra jesteś dla pijanego harfiarskiego głupka - mruknął, gdy go przykrywałam. - 
Pewnego dnia przypom... - był nieprzytomny. Pewnego dnia może przypomni sobie, że 
właśnie on ukuł określenie tabun z Fortu", jak nazywano mnie i moje rodzeństwo. 
Podejrzewam, że w tej chwili skończyłaby się nasza przyjaźń, ale to już jego problem.
Mój kłopot polegał na tym, że musiałam dostać się teraz do własnego łóżka i wcale 
nie pragnęłam, aby ktoś troskliwy opatulał mnie kocem.


Rozdział IX
3.23.43

Poranek tego niezwykłego dnia nastał świetlisty i jasny, z zapachem wiosny 
unoszącym się w powietrzu. Pomimo szaleństwa poprzedniej nocy, a może właśnie dlatego, 
wstaliśmy wypoczęci i zjedliśmy wczesne śniadanie. Wszyscy siedzieli uśmiechnięci, nawet 
Desdra, zazwyczaj pełna powagi. Omówiono szczegóły dziennych zajęć. Alessan po inspekcji 
w stajniach z zadowoleniem opowiadał o tym, jak silny i rozbrykany jest mały źrebaczek. 
Oklina i ja, wziąwszy wychowanków i paru silniejszych rekonwalescentów do pomocy, 
zaczęłyśmy przewozić szklane naczynia do opuszczonej stajni, by sala główna mogła z 
powrotem pełnić swoje właściwe funkcje.
Deefer wybrał się z kilkoma ludźmi na wzgórza w poszukiwaniu tłustych wherrów. 
Stanowiłyby przyjemną odmianę po mięsie zwierząt tucznych. Jego zapas już się zresztą 
wyczerpał.
Cały czas zastanawiałam się, co powiedzieć Alessanowi wieczorem. Sądziłam, że 
przez tydzień ciężkiej pracy da się usunąć wszechobecny bałagan przypominający niedawne 
okrutne doświadczenia. Nie mogliśmy, oczywiście, usunąć nagrobnych kopców. Wiosna 
nakryje je przynajmniej trawą. Z czasem, ale nie za prędko, kopce się zapadną i nie będą tak 
bardzo rzucać się w oczy.
- Smoki! - krzyknął ktoś z zewnętrznego dziedzińca. Rzuciliśmy się, aby obejrzeć 
widowisko. Jako pierwszy wylądował B'lerion na grzbiecie Nabetha. Drobna twarzyczka 
Okliny rozjaśniła się radością. Bessera, jedna z amazonek z Dalekich Rubieży, wylądowała 
jako druga. Rozległy dziedziniec wydał się nagle mały, gdy usiadły na nim ogromne latające 
wierzchowce. Wyglądały na bardzo z siebie zadowolone. Ich skóra lśniła w jasnych 
promieniach słońca. Na drodze osiadło jeszcze sześć smoków, wszystkie spiżowe.
Gdy Oklina z naręczem butelek ruszyła biegiem ku B'lerionowi, zauważyłam, że oczy 
jeźdźca rozbłysły. Dziewczyna zatrzymała się gwałtownie i spojrzała w twarz mężczyzny 
rozkochanym wzrokiem. Ten, śmiejąc się trochę za głośno, odebrał od niej butelki z serum.
Ktoś dotknął mojego ramienia. Desdra stała obok z butelkami, które miałam wręczyć 
jeźdźcowi.
- Nie patrz tak, Rill. Mają zgodę.
- Nie patrzyłam na nich, no, nie całkiem. Ale ona jest strasznie młoda, a B'lenon to nie 
byle kto.
- W Weyrze Fort dojrzewa jajo królowej.
- Ale Oklina jest potrzebna tutaj.
Desdra wzruszyła ramionami, przekazała serum w moje ręce i pchnęła mnie lekko. 
Pobiegłam, ale nie mogłam się uspokoić. Oklina była prawie dzieckiem, a B'lerion miał tyle 
uroku... I Alessan uznał ten związek? Jakie to dziwne, skoro jej dzieci także zapewniłyby 
ciągłość rodu, gdyby została w Warowni. Och, wiedziałam doskonale, że kobiety z Ruathy 
często jeździły na królowych, a kobiety z Weyru rodziły dzieci jak wszystkie inne, choć może 
nie tak często. Ja jednak nie wyobrażałam sobie takiego życia. Więź między jeźdźcem a 
smokiem była zbyt głęboka. U kogoś takiego jak ja nie zostawiłaby miejsca na inne uczucia. 
Oklinie zazdrościłam szczęścia, tego zachwytu, z jakim spoglądała na B'leriona. Lśniące oczy 
Nabetha wpatrywały się w parę ludzi, tak jakby wiedział, co się między nimi dzieje. Smoki 
mają takie zdolności. Nie byłam pewna, czy zniosłabym, jeśli ktoś przez cały czas 
odgadywałby moje myśli. Przypuszczam jednak, że jeźdźcy przyzwyczajali się do tego.
Ledwie zdążyliśmy złapać oddech po odlocie smoków, gdy zjawiły się królowe z 
Weyru Fort. Leri, której nie spodziewałam się zobaczyć, posadziła starą Holth na dziedzińcu, 
podczas gdy Kamiana, Lidora i Haura opadły na drogę. A potem przybyli jeszcze S'peren i 
K'lon. Leri była w świetnej formie. Żartowała z Alessanem i Desdrą, ale zauważyłam, że nie 
spuszcza oczu z Okliny, podobnie jak Holth. Czyżby zmiany w życiu Okliny zaszły dopiero 
niedawno? Przypomniałam sobie, jak ja sama zjawiłam się w Ruathcie. Było to zaledwie trzy 
dni temu, ale wydawało się, jakby minęły trzy miesiące, tak wiele zdążyło się wydarzyć. 
Alessan robił wówczas wrażenie szczęśliwego, Moreta również, a Oklina po prostu 
promieniała. Czyżby Leri chciała się dowiedzieć, czy zaszła jakaś zmiana?
Do Weyru należało wyszukiwanie odpowiednich kandydatów w Warowniach, 
zwłaszcza kiedy dojrzewało jajo królowej. Oklina była młoda i delikatna. Zganiłam się za 
krytykę, na jaką pozwoliłam sobie wobec Lorda Warowni. Jakież miałam prawo wtrącać się 
do ich spraw? Byłam tylko przyjacielem. Nadzwyczaj łatwo wynajdywałam ciemne strony 
każdej sytuacji.
Około południa udało nam się znaleźć czas na miskę zupy i kawałek chleba. 
Większość butelek serum zabrano. Starałam się odgadnąć, jak zorganizowano zaopatrzenie. 
Lądowanie smoka trwało jakieś pięć minut. Pracując w możliwie szybkim tempie, przez 
następne pięć minut podawaliśmy jeźdźcowi butelki, a potem przez trzy, może cztery minuty 
smok unosił się w powietrze. Chociaż lot w przestrzeni pomiędzy do którejkolwiek Warowni 
trwał kilka sekund, każda wyprawa zaopatrzeniowa zabierała około pół godziny. Przy takiej 
liczbie siedzib na Zachodzie i w Południowym Boli, Cromie, Nabolu, Forcie, Ruathcie, Iście i 
zachodniej części Telgaru, wszystkie smoki Weyrów powinny ruszyć do akcji. A było tylko 
osiem z Dalekich Rubieży, siedem z Fortu i sześć z Isty.
- Nie staraj się zrozumieć, Rill - poradziła mi Desdra rozbawionym tonem. - To da się 
zrobić, jeśli wziąć pod uwagę niezwykłe zdolności smoków.
Ta uwaga zmieszała mnie jeszcze bardziej, ale właśnie wróciła drużyna smoków z Isty 
i Fortu po ostatni ładunek. Smoki wydawały się zmęczone. I nic dziwnego. Lot w przestrzeni 
pomiędzy podobnie jak lądowanie i wznoszenie się w powietrzu pochłania mnóstwo energii. 
Leri wyglądała na wyczerpaną. Była wówczas najstarszą spośród amazonek Fortu. To, że 
podjęła się tak trudnego zadania, świadczyło o jej oddaniu dla Weyrów.
Nagle wszystkie królowe ryknęły gniewnie. Jedyny obecny błękitny smok przypadł do 
ziemi. Leri była wyraźnie wściekła, podobnie jak pozostałe amazonki. Wydawały się 
naradzać nad czymś intensywnie, choć bez słów. Leri skinęła w moją stronę - jako że stałam 
najbliżej - i wręczyła mi butelki.
- Zanieś to S'perenowi, dziecko. On to dostarczy. Wkrótce przysypał mnie kurz 
wzbity przez pospiesznie odlatującą Holth. Sądzę, że wzbiła się w przestrzeń pomiędzy, 
ledwie minęła zewnętrzny mur Warowni. Zadrżałam od powiewu zimnego powietrza. 
Wszyscy mieli ponure miny, choć wypełnienie tak trudnego i niezwykłego zadania powinno 
im sprawić pewną satysfakcję. Wolnym krokiem ruszyłam w stronę Warowni.
- To można zanieść z powrotem do piwnicy. - Alessan wskazał pozostałe skrzynie 
serum przygotowanego w większej ilości na wypadek, gdyby butle stłukły się w transporcie. - 
Przekażemy je do stajni w Keroon, kiedy się trochę uspokoi. Ktokolwiek zostanie nadzorcą 
stajni, będzie z nich zadowolony. To pewne, ze w Keroon i Telgarze znajdzie się więcej 
opuszczonych biegoni. Jest tam teraz wiele zrujnowanych siedzib.
W tej chwili powrócił Deefer ze swoją drużyną. Śmiali się od ucha do ucha; dźwigali 
na plecach przynajmniej po jednym tłustym wherze.
- Dzisiaj ucztujemy. Oklino, Rill, co możemy wziąć ze spiżarni do pieczeni z whera? 
Należy nam się prawdziwa biesiada. Dobry posiłek, nie jakaś tam zupa. A do tego jeszcze 
wino.
Zewsząd rozległy się wiwaty i radosne okrzyki. Wszyscy zgłaszali się na ochotnika, 
żeby pomagać kucharzom. Z największym entuzjazmem usunięto z sali niepotrzebne sprzęty i 
ustawiono z powrotem solidne stoły. Po jarmarku uprzątnięto je tak pospiesznie, że na 
niektórych pozostały jeszcze poplamione winem i jedzeniem obrusy. Razem z Okliną 
zwinęłyśmy je szybko i rzuciłyśmy na stos brudnej bielizny.
- Przykro mi  będzie odjeżdżać - odezwała się do mnie Desdra, przerywając na chwilę 
pakowanie swoich rzeczy i zapisków dotyczących fabrykacji serum. - Mimo to wszystko - 
wskazała na bałagan panujący wokół - Ruatha szybko wraca do siebie.
- Musisz wrócić wkrótce z mistrzem Capiamem - powiedziała  Oklina.   Jej   oczy  
błyszczały  wciąż  tak  samo  od   wizyty B'leriona. - Zobaczysz, jak Ruatha się zmieni. 
Prawda, Rill?
- Daj mi tylko trochę czasu, a zobaczysz, jakie cuda zdziałamy! - zawołałam z takim 
zapałem, ze Desdra parsknęła śmiechem.
Potem puściła do mnie oko, ale tak żeby Okliną tego me zauważyła.
- Miałaś rację przyjeżdżając tutaj, Rill. W starej Warowni nikt cię nie doceniał. 
Chciałabym też przeprosić cię za to, że źle zrozumiałam twoje motywy, kiedy proponowałaś 
nam pomoc. Byłabyś nieocenionym pomocnikiem.
- Nie, nie pozwolono by mi na to - powiedziałam zadowolona, że Oklina odeszła dalej. 
- Tutaj jestem sobą i ceni się mnie za moje zasługi. Mogę się tutaj przydać, zwłaszcza jeśli 
Oklina.... - przerwałam niepewna, co właściwie miałam na myśli.
Desdra uniosła brew. Pospieszyłam z wyjaśnieniami, na wypadek gdyby posądzała 
mnie o wygórowane ambicje.
- Och, to nie tak, Desdro. Mimo obecnego stanu Ruatha należy do najwspanialszych 
Warowni. Alessan nie stracił w niczyich oczach, z taką godnością radząc sobie w 
nieszczęściu. Każdy Lord Warowni mający córki na wydaniu będzie usilnie zabiegał o jego 
względy.
- Masz dostatecznie wysoką rangę, lady Nerilko.
- Cicho! Miałam rangę - z naciskiem użyłam czasu przeszłego. - I mało radości w 
związku z tym. Dużo bardziej cieszy mnie, że mogę współtworzyć przyszłość Ruathy, bo w 
Forcie nie miałam żadnej.
- Czy mam komuś przekazać wieść od ciebie? Będę bardzo dyskretna.
- Jeśli możesz, powiedz stryjowi Munchaunowi, że spotkałaś mnie w czasie podróży i 
jestem szczęśliwa. Stryj uspokoi moje siostry.
- Wiesz, Campen też się o ciebie martwił. Razem z Theskinem szukali przez cały 
dzień myśląc, że spotkało cię coś złego, gdy zbierałaś zioła.
Kiwnęłam głową dopowiadając sobie to, czego Desdra wyraźnie nie powiedziała.
Pamiętam, jak zastanawialiśmy się, czy zdołamy kiedykolwiek usunąć z głównej sali 
zapach krasnoziela, kiedy nagle Oklina, która ustawiała wyczyszczone do połysku miedziane 
ozdoby na kominku, krzyknęła i o mało nie upadła. Podtrzymała ją Desdra. Alessan z twarzą 
poszarzałą na popiół wypadł z małego biura, które do niedawna służyło za gabinet lekarski 
Follenowi.
- MORETAAA! - pełen udręki krzyk Alessana był krzykiem człowieka po raz kolejny 
ciężko doświadczonego przez los. Opadł na kolana. Jego ciałem wstrząsało łkanie, a pięści 
tłukły w kamienie posadzki. Nie zważał na wysiłki Follena próbującego powstrzymać go od 
zrobienia sobie krzywdy. Nie byłam w stanie znieść tego szlochu. Podbiegłam, uklękłam tak, 
aby jego pokrwawione pieści trafiały w moje nogi, a nie w zimne kamienie. Uderzał z taką 
siłą, że zagryzłam wargi, by nie krzyczeć. Potem, drżąc z rozpaczy, schował twarz w moich 
ramionach.
- Moreta! Co złego mogło ją spotkać w Weyrze Fort? Jej królowa przebywała teraz na 
polu wylęgowym, z całą pewnością najbezpieczniejszym miejscu w całym Weyrze.
Alessan otoczył ramionami moje biodra. Zmagał się ze straszliwym nieszczęściem. 
Przytuliłam go mocno, mrucząc jakieś nonsensy, usiłując zrozumieć, co się stało.
Follen i Tuero stali obok nas, ale ich słowa tonęły w przeraźliwym, przerywanym 
łkaniu Alessana i szuraniu jego butów po podłodze. Jego ciało, niezależnie od myśli, 
usiłowało uciec przed nową tragedią.
- Pozwólmy mu to z siebie wyrzucić - powiedziałam.  Jak dotąd nie pozwalał sobie 
na łzy. Co złego mogło spotkać Moretę?
Cokolwiek by to było - odezwała się Desdra - sprawiło, że Oklina straciła 
przytomność. - Nic z tego nie rozumiem. On nie jest jeźdźcem. Ona też jeszcze nie.
Usłyszeliśmy głośny ryk. Głośniejszy niż zawodzenie stróżującego whera.
- Na Skorupy! - krzyknęła Desdra.
Podniosłam głowę. B'lerion o twarzy pobielałej z rozpaczy i dzikim spojrzeniu 
wbiegał po schodach Warowni. Szary smok, na którym przyleciał, był to straszliwie 
odmieniony Nabeth. To jego głos słyszeliśmy przed chwilą.
- Oklina! - krzyczał B'lerion szukając jej pomiędzy nami.
- Zemdlała, B'lerionie. - Desdra wskazała w głąb sali. Ciało Okliny ułożono na stole, a 
sługa troskliwie uwijał się w pobliżu. - Co się stało z Moretą?
B'lerion zwrócił zapadłe, pełne łez oczy na Alessana, nadal wstrząsanego łkaniem. 
Ciało jeźdźca spiżowego smoka jakby zmalało, gdy opuścił głowę na piersi. Tuero 
podtrzymał go z jednej, Follen z drugiej strony.
- Moreta wleciała w przestrzeń pomiędzy.
Nie zrozumiałam, co miał na myśli. Smoki i jeźdźcy tak często przebywali w 
przestrzeni pomiędzy.
- Na Holth. Jeźdźcy z Telgaru wycofali się. Znała Keroon. Podjęła się wyprawy. Holth 
była już zmęczona. Zbyt wiele wzięła na siebie. Obie weszły w przestrzeń pomiędzy i 
zginęły!
Ścisnęłam Alessana jeszcze mocniej. Jego łzy mieszały się teraz z moimi. Mój ból był 
równie wielki, ale litowałam się bardziej nad Alessanem niż nad dzielną panią Weyru. Jakże 
on zniesie trzecią z kolei tragedię po tym, jak stawił czoło zarazie i pogrzebał Surianę, którą 
opłakiwał tak długo. Znowu poczułam gniew na ojca. Jeśli istniała jakaś sprawiedliwość na 
tym świecie, to czemu na Alessana spadły tak potworne nieszczęścia, podczas gdy Tolocamp 
cieszył się zdrowiem, bogactwem i cielesnymi rozkoszami, na które nie zasługiwał?
Pojęłam, dlaczego niezwykłe oczy Alessana tak lśniły w dniu, w którym tu przybyłam. 
Nie miałam oczywiście pojęcia, jak to się stało, ze Alessan i Moreta stali się kochankami. Nie 
mieli dla siebie wiele czasu. Uznanie przez Alessana związku między Okliną a B'lerionem 
było teraz bardziej zrozumiałe. Cieszyłam się, że pani Weyru zaznała trochę radości, bo 
Sh'gall nie podobał mi się wcale. W przeciwieństwie do Morety nie był sympatyczny. 
Nieszczęsna Moreta. Nieszczęsny, jakże nieszczęsny Alessan. Cóż mogło go pocieszyć?
Desdra znała lekarstwo. Gdy łkanie Alessana przeszło w drżenie, podniosła go wraz z 
Tuero. Nie mogłam wstać natychmiast, tak bardzo zdrętwiałam. Ale przytuliłam go znowu, 
gdy Desdra przytknęła delikatnie kubek do jego ust i kazała mu pić.
Nigdy nie zapomnę wyrazu jego oczu - spojrzenia człowieka zagubionego, do głębi 
zrozpaczonego. Wypił wszystko, jego powieki opadły natychmiast, gdy fellis zaczął działać 
przynosząc ulgę i jemu, i ludziom, którzy wraz z nim cierpieli.
Ręce przyjaciół przeniosły go do jego kwatery. Usiadłam obok łoża, choć Desdra 
zapewniła, że dała mu dość fellisu aby spał do rana.
- Co możemy zrobić dla niego, Desdro? - zapytałam, wciąż przejęta jego bólem. Łzy 
spływały mi po policzkach.
- Droga lady Nerilko, gdybym to wiedziała, byłabym mistrzem uzdrowicielskim. -
Potrząsnęła głową z wyrazem bezradności, która i mnie obezwładniała. - Będzie to zależało 
od tego, co nam pozwoli dla siebie zrobić. Jakiż okrutny, straszny los go spotkał?
Rozebrałyśmy Alessana i przykryły futrem. Jego twarz nagle się postarzała 
przybierając woskowy kolor, oczy zapadły się, a usta wygięły w dół. Desdra zbadała mu puls 
i z ulgą pokiwała głową. Przysiadła na skraju łoża opierając się plecami o kolumienkę i 
składając dłonie na podołku.
- Kochał Moretę? - odważyłam się zapytać. Desdra przytaknęła.
- Kiedy zbieraliśmy igły cierniowe! Cóż to był za wspaniały dzień! - westchnęła, 
przywołując cień uśmiechu na surową zwykle twarz. - Cieszę się, że mieli tę odrobinę 
szczęścia. Dobrze się stało, myślałam wtedy, ze względu na Ruathę.
- Musiał zadbać o ciągłość rodu?
W historii Pernu nie zdarzyło się, żeby pani Weyru została panią Warowni, chociaż 
wiele kobiet ze świetnych rodów związało się z Weyrami. Moreta zbliżała się do tej granicy 
wieku, poza którą niebezpiecznie jest rodzić dzieci, ale Alessan i tak chciał się ożenić. Lord 
Warowni sam stanowił prawa u siebie, zwłaszcza jeśli miały służyć przedłużeniu rodu. 
Dziewczęta z Warowni wzrastały ze świadomością tej zasady silnie zaszczepionej w ich 
umysłach i sercach.
- Dzieci Okliny miały się tutaj wychowywać - powiedziała Desdra.
- Ale to nie wystarczy, by zadośćuczynić stratom.
- Musisz mu powiedzieć, kim jesteś, lady Nerilko. Potrząsnęłam głową na myśl o tym, 
co wydawało mi się absolutnie niemożliwe. Potrzebował pięknej, pociągającej kobiety, 
mądrej i czarującej, która pomogłaby mu otrząsnąć się z rozpaczy.
Desdra wyszła szepcząc, że przyniesie jedzenie, kiedy będzie gotowe. Zbyt wiele 
wysiłku musiałabym włożyć w powiadomienie jej, że prawdopodobnie nie będę w stanie 
przełknąć ani kęsa.


Rozdział X
3.24.43 - 4.23.43

Nie jestem pewna, co się z nami działo przez następne kilka dni. B'lerion nie 
opuszczał Okliny. Uznałam, że najwidoczniej pisane jej było przenieść się do Weyru. 
Słyszała krzyk smoków, rzecz niezwykłą dla kogoś, kto nie bywał w ich gnieździe. Alessan, 
ku zdumieniu wszystkich, dowiedział się o śmierci Morety jakimś niezwykłym sposobem. 
Tylko Desdra i Oklina nie były tym zaskoczone. Intuicja, wrażliwa na wszystko, co dotyczyło 
Alessana, pozwoliła mi poskładać do kupy strzępy informacji.
Jeźdźcy i większość ludu Weyrów uświadomiła sobie w jednej chwili śmierć Morety i 
Holth. B'lerion powiedział nam później o podjęciu środków, które miały nie dopuścić do 
powtórzenia się podobnej tragedii.
Powszechną praktyką stało się pytanie smoków przez niezdolnych do lotu jeźdźców, 
czy poniosłyby na grzbiecie innego jeźdźca, aby zapewnić odpowiednią siłę skrzydłu podczas 
Opadu. Każdy smok miał pewne cechy sobie tylko właściwe, które rozumiał jego jeździec. 
Ale ogólnie rzecz biorąc, każdy jeździec mógł dosiąść dowolnego smoka. Nie można było 
winić Leri za to, że zgodnie z tą praktyką pozwoliła Morecie dosiadać Holth w wielu 
niebezpiecznych sytuacjach. Zmęczone smoki i zmordowani jeźdźcy popełniali jednak błędy. 
Tamtego późnego popołudnia Moreta i Holth były tak wyczerpane, że tylko rutyna dyktowała 
im odpowiednie zachowanie podczas lotu. Przypomniałam sobie, jak Holth wleciała w 
przestrzeń pomiędzy na wysokości machnięcia skrzydłem nad dziedzińcem.
- Tak - mówił B'lerion urywanym szeptem. - Holth straciła sprężystość w tylnych 
łapach. Podskoczyła i weszła w przestrzeń pomiędzy, zanim Moreta zdążyła jej powiedzieć, 
dokąd lecą. Zagubiły się w przestrzeni pomiędzy.
Później, gdy miał pisać balladę upamiętniającą bohaterską wyprawę Morety, Desdra 
zdradziła mi, że mieszkańcy Weyrów nalegali, aby w utworze Moreta dosiadała swojej 
własnej królowej, a nie Holth. Ujawnienie prawdy przyniosłoby niepowetowaną szkodę. 
Większość Perneńczyków nigdy jej nie poznała. Nie cieszy mnie to, że należę do mniejszości. 
Nie dlatego, że bohaterstwo Morety traciło coś ze swego blasku w moich oczach, ale 
ponieważ głupi błąd spowodował tyle cierpienia.
Desdra, ufając mojej dyskrecji, powiedziała mi także, w jaki sposób jeźdźcy zdołali 
podołać zaopatrzeniu całego Pernu. Główna przyczyna tragedii, skrajne wyczerpanie, 
wynikała z tego, że smoki w przestrzeni pomiędzy pokonywały nie tylko przestrzeń, ale i 
czas. Moreta i Holth przeceniły swoje siły. Jedynie rozciągając czas w zdumiewający sposób, 
albo raczej powielając go w różnych miejscach. Moreta i Holth mogły dostarczyć serum do 
wszystkich Warowni na równinach Keroon. Owego fatalnego dnia ze wszystkich zdolnych do 
lotu jeźdźców tylko Moreta orientowała się w rozmieszczeniu rozlicznych, na wpół ukrytych 
osad w Keroon.
Przeciwko Weyrowi Telgar panie Weyrów przygotowały akcję dyscyplinarną. 
Wynikała ona z niezachwianego przekonania, że gdyby M'tani nie był tak nieustępliwy i 
pozwolił swoim jeźdźcom lecieć, Moreta pozostałaby przy życiu. Nie dowiedziałam się 
nigdy, na czym owa akcja polegała. Oklina nie wspomniała o niej ani słowem.
Teraz stało się dla mnie jaśniejsze, w jaki sposób Alessan, Moreta, Capiam, Oklina i 
B'lerion spędzili czas poprzedzający moje pojawienie się w Ruathcie. Wydawało mi się 
wcześniej, że igieł cierniowych jest wszędzie w bród, nie przypuszczałam nawet, że ci dzielni 
ludzie spędzili cały dzień w Iście zbierając ciernie.
Zrozumiałam wiele, ale to nie wystarczyło, by pomóc Alessanowi. Zastanawiałam się, 
skąd weźmie siły, aby pozbierać się po ostatniej tragedii.
Przytomność, wraz ze świadomością nieszczęścia, wróciła mu dwadzieścia cztery 
godziny później. Drzemałam, obudziło mnie lekkie skrzypienie łóżka. Odwróciłam wzrok od 
jego zrozpaczonych, niemal szalonych oczu.
- Desdra podała mi środek odurzający? - zapytał. Skinęłam spuszczając wzrok. - To 
nie pomoże, nie pomoże. Czy ktoś wie, jak doszło do nieszczęścia?
Powiedziałam mu wszystko. Udało mi się zachować spokój. Jego rozpacz była nie do 
ukojenia. Patrzył na mnie. W jego woskowo bladej twarzy oczy płonęły jak węgle.
- Leri i  Orlith mogły lecieć razem!  - zawołał z żalem i gniewem.
Chodziło o jaja. Orlith musiała czekać, aż wyklują się pisklęta. A Leri czuwała wraz z 
nią.
- Dzielna Leri! Rycerska Orlith! - wzdrygnęłam się słysząc sarkazm w jego głosie. 
Ciało miał sztywne i wyprostowane, pięści zaciśnięte. Postawa ta wyrażała głęboką rozpacz i 
wewnętrzną walkę. - Smokom i jeźdźcom dane jest więcej przeżywać aniżeli nam! Gdyby też 
ojciec pozwolił mi wtedy prosić o jej rękę! Kiedy pomyślę, jak inaczej potoczyłoby się moje 
życie... - Odwrócił się w stronę okna. Na widok kopców nagrobnych ponownie zwrócił się ku 
mnie.  Jego zamknięte oczy były podkrążone.  Twarz umęczona i napięta. - A więc strzegłaś 
mnie we śnie, wierna Rill. Kiedykolwiek ocknę się ze snu, zawsze będzie jakiś strażnik 
pilnujący, abym przeżył życie, którego nie chcę.
Przemówił wtedy przeze mnie mój własny żal. Mówiłam nie jako rozsądna, cierpliwa, 
obowiązkowa, zwyczajna panna z tabunu z Fortu", ale jako przyjaciółka Suriany, nowa 
mieszkanka Warowni Alessana, ktoś, komu był on bliższy, niż dozwalał rozsądek. Każdy 
smutek można znieść. Czas uleczy najgłębsze rany - ale trzeba ten czas wygrać.
- Może nie pragniesz żyć, Lordzie Warowni Ruatha, ale me masz prawa umrzeć!
- Ruatha nie jest dla mnie wystarczającym powodem, aby żyć! - odparł gorzkim, 
gniewnym tonem. - To miejsce próbowało mnie już raz zabić.
- A ty walczyłeś, aby je uratować. Nikt inny nie dokonałby tyle co ty i nie wywiązałby 
się z zadania z taką godnością i honorem.
- Honor i godność nic nie znaczą w grobie! - wzniósł ramiona ku oknu i 
rozciągającemu się nie opodal cmentarzysku.
- Oddychasz jeszcze i jesteś w Ruathcie - mówiłam szorstko, zastanawiając się, czy 
moje słowa odwiodą go od zamiaru, który powziął w głębi duszy. Obowiązek, honor, tradycja 
nie stanowiły przeciwwagi dla pięknej kobiety i utraconej miłości. - Jako mieszkanka twojej 
Warowni, lordzie Alessanie, żądam, abyś pozostawił po sobie dziedzica twojej krwi.
Zdumiała mnie własna gwałtowność. Alessan zmarszczył brwi.
- Chyba że pragniesz, aby ród z Tillek, Fortu albo Croma władał Ruathą gdy 
odejdziesz. Sama wówczas przyrządzę napój z fellis, abyś mógł odejść na zawsze!
- Dobijemy targu. - Ze żwawością, jakiej nie spodziewałam się po człowieku 
złamanym bólem, zerwał się z łóżka wyciągając do mnie rękę. - Kiedy będziesz nosić dziecko 
w swoim łonie, Nerilko, wypiję ten kielich.
Spojrzałam zaskoczona i zdumiona, że źle mnie zrozumiał i moje słowa uznał za 
ofertę. Nagle uświadomiłam sobie, że zna moje imię.
- Twoi rodzice zawsze sprzyjali takiemu związkowi... - dodał drwiąco.
- Nie ze mną, Alessanie. Nie to miałam na myśli.
- Dlaczego nie z tobą, Nerilko? Wykazałaś się wszelkimi zaletami jako pani Warowni. 
Skądże inaczej wzięłabyś się w Ruathcie?  Czy może pragnęłaś się zemścić na mnie za śmierć 
bliskich?
- Och, nie! Nie! Nie mogłam dłużej wytrzymać w Forcie. Tolocamp przekroczył 
wszelkie dopuszczalne granice. Jak mogłabym tam zostać, skoro odmówił uzdrawiaczom 
lekarstw i pomocy? Dostałam się tutaj szczęśliwym trafem. U Bestruma zjawił się akurat 
M'barak prosząc o pomoc. Skąd wiesz, kim jestem?
- Suriana. Wychowywałaś się z nią, Rill - mówił jakby z irytacją. - Wiesz, jak lubiła 
rysować. Często rysowała twoją twarz. Jakże mógłbym cię nie poznać? Nie znałem tylko 
powodu twojego przybycia i dlatego pozwoliłem ci zachować incognito. - Pstryknął 
niecierpliwie palcami. - Słuchaj, dziewczyno, to uczciwy układ. Zostaniesz niekwestionowaną 
panią Ruathy bez męża na karku. Suriana na pewno ci mówiła, że byłem dla niej dobry.
- Mówiła mi o tym, choć powściągliwie. Kochała go nie tylko za łagodność i dobroć. 
Myśl o jej śmierci i żałobie Alessana po stracie Morety wywołały łzy w moich oczach.
- Jesteś miły i dobry, i dzielny, i nie zasługujesz na zły los, jaki ci przypadł w udziale.
- Nie jestem w stanie uciec od nieszczęścia, Nerilko - powiedział ostrym tonem. - 
Oszczędź mi litości. Na nic mi ona. Daj mi za to dziecko z mojej krwi i kielich fellis.
- Dziwię się, jak mogłam w ogóle przystać na ów dziwaczny układ, ale wówczas z 
pewnością myślałam, że Alessan, gdy cierpienie zelżeje, zawaha się przed wypiciem trucizny, 
nawet jeślibym miała odwagę ją przyrządzić. Wtedy byłam gotowa zgodzić się na wszystko.
- Zacznijmy od razu - pociągnął mnie w stronę łóżka, ale się wyrwałam. Przestraszył 
mnie nie tylko ten pośpiech.
- Nie, nie pójdę w ślady Anelli.
Alessan popatrzył na mnie gniewnie, nie rozumiejąc moich słów.
- Tolocamp poszedł z Anellą do łóżka w godzinę po tym, jak dowiedział się o śmierci 
mojej matki - wyjaśniłam krótko.
- To nie jest taka sama sytuacja, Nerilko - jego twarz wykrzywiła się w strasznym 
grymasie, oczy płonęły.
- Kochałeś Moretę.
Policzki mu zadrżały. Spojrzał na mnie zimno, prawie z nienawiścią, aż cofnęłam się 
odruchowo.
- Czy to cię powstrzymuje, lady Nerilko? Wolałbym, aby to była panieńska 
skromność. Nigdy nie spotkałem mieszkańca Warowni Fort, który by dotrzymał słowa.
Ciągnął mnie w swoją stronę. Szukałam słów, aby wytłumaczyć, dlaczego się 
opieram. Głównym powodem było to, że chwila zupełnie nie sprzyjała sytuacji, która 
powinna dawać ludziom radość.
Człowiek, który doświadczył śmierci bliskich, potrzebuje miłości, żeby przypomnieć 
sobie, że żyje, Nerilko - mówił żarliwie. Nieomal skapitulowałam, gdy rozległo się 
skrzypnięcie zewnętrznych drzwi i usłyszeliśmy odgłosy kroków.
- Jesteś wolna, Nerilko, ale nie na długo - rzekł. - Zawarliśmy układ i wypełnimy go; 
im prędzej, tym lepiej. Tęsknię za tym kielichem.
Wszedł Tuero. Na jego twarzy odbiła się ulga, gdy zobaczył, że Alessan nie śpi i 
rozmawia ze mną.
- Czy trzeba ci czegoś, Alessanie?
- Ubrania - odparł Alessan wyciągając rękę. Wyjęłam świeże szaty ze skrzyni, a Tuero 
podał mi buty. Ubrał się szybko, potem wyszliśmy.
Jego pojawienie się, a jeszcze bardziej zachowanie wprawiło wszystkich w zdumienie. 
Przywołał Deefera, wysłał wychowanka po Daga, pytał o Oklinę i nie dziwił się obecności 
Desdry, gdy ta zjawiła się razem z jego siostrą. Odwrócił się gwałtownie, gdy Oklina chciała 
go ucałować, i ostrym tonem polecił mnie i Tuero udać się do biura. Wydawał dyspozycje 
głosem cichym, beznamiętnym.
Wszyscy cieszyli się, że odzyskał energię, ale tylko ja zdawałam sobie sprawę, że 
Alessan przygotowuje Ruathę do swego odejścia. Do późna w nocy konferował z Tuero, 
wysyłał wiadomości na bębnie, a inne w zapieczętowanych listach przez posłańców na 
biegoniach. Te pierwsze stanowiły prośbę o przysłanie klaczy zarodowych oraz bezdomnych 
rodzin o dobrej reputacji. Napominał także dłużników, aby spłacili należne Ruathcie sumy; 
widziałam odpowiednie rubryki w dziennikach. Tych, którzy mogli maszerować albo 
utrzymać się w siodle, wysyłał do opuszczonych siedzib, aby sprawdzili, w jakim są stanie, 
ile bydła zostało na pastwiskach i czy obsiano pola.
Praca nie dawała mi tym razem zadowolenia. Przygnębiała mnie gorączkowa 
krzątanina Alessana, którą starał się zagłuszyć własne myśli. Przy produkcji serum 
natrudziliśmy się dużo bardziej, ale wówczas przepełniał nas duch poświęcenia. Teraz 
brakowało nam zapału, tak jakby beznamiętność Alessana i nas pozbawiła uczuć. Nawet to, 
że po uprzątnięciu bałaganu, który powstał w czasie zarazy, Ruatha objawiła się odświeżona i 
odnowiona, niewiele sprawiło nam radości. Oklina, chcąc nas podnieść na duchu, ozdobiła 
główne pomieszczenia kwitnącymi roślinami. Niektóre zwiędły natychmiast, tak jakby i one 
nie były w stanie przeżyć w tej atmosferze. Zamartwiałam się nieustannie, że niedobry układ 
zawarłam z Alessanem, że to ja wywołałam u niego tę napawającą lękiem przemianę. 
Uwierzył, że pomogę mu w popełnieniu samobójstwa.
Dziesięć dni po śmierci Morety, przy kolacji upływającej w ponurym nastroju, 
Alessan powstał prosząc o uwagę. Wyciągnął zza pasa cienki rulon.
- Lord Tolocamp wyraża zgodę, abym wziął jego córkę, lady Nerilkę za żonę - 
oświadczył rzeczowym tonem, bez żadnych wstępów.
Dużo później natknęłam się na ten list leżący na dnie jakiejś szkatuły. Słowa 
Tolocampa brzmiały następująco: Weź ją sobie, jeśli tam jest. Nie uważam jej już za swoją 
córkę". Alessan nie musiał oszczędzać moich uczuć, ale w ten sposób dowiódł po raz kolejny, 
że za pozorami chłodu i braku emocji krył na wskroś dobre serce.
Oświadczenie Alessana wywołało zdumienie, ale nikt na mnie me spojrzał. Desdra 
wróciła do Cechu Uzdrowicieli pięć dni wcześniej.
- Lady Nerilka? - zapytała Oklina nieśmiało, patrząc na brata szeroko otwartymi 
oczami.
- Ród Ruathy nie może wygasnąć - ciągnął Alessan bez cienia radości. - Rill zgadza 
się ze mną.
Spojrzenia obecnych skierowały się na mnie. Patrzyłam prosto przed siebie.
- Przypominam sobie teraz, gdzie cię widziałem - zaczął Tuero. Uśmiechnął się. Był 
to pierwszy uśmiech, jaki widziałam w ciągu ostatnich dziesięciu dni.
- Lady Nerilko. - Powstał i skłonił się przede mną wśród okrzyków zaskoczenia.
Oklina przyglądała mi się przez dłuższą chwilę, a potem obeszła stół i objęła mnie 
ramionami. Płakała, choć usiłowała się opanować.
- Och. Rill, czy to naprawdę ty?
- Mam zgodę pana jej Warowni - rzekł Alessan. - Obecny jest harfiarz i świadkowie, 
toteż możemy niezwłocznie dokonać formalności.
- Chyba nie w ten sposób - zaprotestowała Oklina pstrykając palcami.
Chwyciłam jej dłoń i ścisnęłam silnie.
- W ten sposób, Oklino - błagałam ją wzrokiem o spokój. - Zbyt wiele jeszcze musimy 
zrobić. Szkoda marnować czas i wydawać pieniądze na niepotrzebną paradę.
Pozwoliła się przekonać, ale jej drobna twarzyczka wyrażała niepokój. Wstałam, a 
Alessan ujął mnie za rękę. Wyciągnął złotą ślubną markę z torby u pasa i wypowiedział 
formalną prośbę, abym została panią Warowni i jego żoną, matką jego dzieci i pierwszą damą 
Ruathy. Wzięłam markę - później zobaczyłam, że wygrawerowano na niej datę zawarcia 
związku - i oznajmiłam, że przyjmuję zaszczyt, jakim jest stanie się panią Warowni i żoną 
Alessana. Matką jego dzieci i pierwszą damą Ruathy" z trudem przeszło mi przez usta. Ale 
taki zawarliśmy układ.
Oklina nalegała, żeby podać wino z Lemos, żebyśmy mogli wznieść toast za 
pomyślność naszego związku. Harfiarz, który nie przygotował nowej pieśni na tę okazję, 
wypowiedział bez uśmiechu tradycyjne słowa. Ściskano mnie serdecznie, parę kobiet miało 
łzy w oczach, ale wesele było ponure. Zdołałam się jednak uśmiechnąć wspomniawszy, że 
jestem panną młodą.
Tuero podał nam Kronikę Rodzinną, abyśmy wpisali swoje imiona, mój ród i datę 
ślubu. Potem Alessan przeprosił obecnych i wyszliśmy.
Był uprzejmy i bardzo rycerski. Serce krwawiło mi na myśl, jak mało uczucia wkładał 
w to, co robił.
Niewiele się zmieniło. Nie traktowano mnie z honorami i dla wszystkich pozostałam 
dawną Rill. Stryj Munchaun przysłał mi moją biżuterię oraz małą, lecz ciężką skrzyneczkę 
marek. To był mój posag. Stryj powtórzył mi także słowa Tolocampa wypowiedziane na 
wieść o tym, co się ze mną dzieje: Warownia Ruatha porywa wszystkie moje kobiety. Jeśli 
Nerilka woli tamtejszą gościnność od własnego domu, to nie uważam jej już za swoją córkę!"
Stryj przekazał mi to, bo chciał, żebym usłyszała te słowa od niego. Uważał, że 
postąpiłam jak najlepiej, i życzył mi szczęścia. Żałowałam, że szczęście nie jest równie 
namacalne jak biżuteria czy marki i że nie mogę go przekazać Alessanowi. Stryj dodał z 
satysfakcją, że Anellę wiadomość o mnie doprowadziła do wściekłości, ponieważ 
podejrzewała, że ukrywam się gdzieś nadąsana w Warowni. W końcu poskarżyła się na mnie 
Tolocampowi, który, doprawdy, aż do tej chwili nie zdawał sobie sprawy z tego, że 
zniknęłam.
Bezdomni biedacy, z rodzinami stłoczonymi na wozach, przybywali regularnie. 
Oklina i ja karmiłyśmy ich i pozwalałyśmy kobietom korzystać z łaźni, starając się 
wywiedzieć o nich jak najwięcej. Tuero, Dag, Pol, Sal i Deefer gawędzili z mężczyznami 
przy kubku klahu i misce zupy. Follen przyglądał im się oceniając stan zdrowia. 
Zdumiewające, że na końcu zwykle wypowiadał się Fergal i to jego Alessan wysłuchiwał z 
największą uwagą. Cenił sobie spostrzeżenia dzieci, niekiedy ciekawsze niż opinie dorosłych.
Udało nam się ściągnąć młodszych synów rodów z Keroon, Telgaru, Tillek i z 
Dalekich Rubieży. Puste pomieszczenia Warowni ponownie się zapełniły. Mistrzowie 
przysyłali rzemieślników wraz z narzędziami i zaopatrzeniem. Teraz, kiedy wędrowałam 
wzdłuż linii chat do stajni, szczęśliwe gospodynie witały mnie wesołymi okrzykami, a 
dzieciaki, przed lekcjami z Tuero, goniły się na placu tanecznym i na łąkach. Stopniowo 
nastrój przy stole podczas wspólnych posiłków stawał się bardziej swobodny. Tak toczyło się 
życie, dopóki M'barak, często odbywający podróże służbowe do Ruathy, nie obwieścił, że 
zbliża się pora wylęgu.
To nam przypomniało o Morecie, Leri i Orlith - i o Oklinie. Z przerażającą jasnością 
uświadomiłam sobie, że mój układ z Alessanem nadal pozostaje w mocy. Już wkrótce miałam 
się przekonać, czy jego zamiary są poważne.
Chociaż Alessan nigdy nie wypowiadał się na temat Naznaczenia, wyraził zgodę, aby 
Oklina znalazła się wśród pretendentów do jaja królowej. Tajemnicą poliszynela było, że 
B'lerion często przychodził nieoficjalnie do Warowni.
Pytanie Alessana, czy mam suknię stosowną na okazję wylęgu, zaszokowało mnie.
- Nie chcesz chyba tam jechać?
- Nie chcę! Ale pan i pani Ruathy nie mogą opuścić tego wylęgu. Oklina potrzebuje 
naszego wsparcia! - z jego twarzy wyczytałam naganę, że mogłam choć przez chwilę wahać 
się w  takiej  sprawie.  Był cały pokryty kurzem.  Właśnie wrócił z odległej siedziby, do której 
sprowadził nowych osadników. - Przejrzyj komody w pokoju mojej matki. Zawsze odkładała 
próbki tkanin. Jesteś za wysoka, by włożyć coś gotowego. - Spochmurniał nagle i szybko 
odszedł.
Czuły i delikatny, przychodził do mnie każdej nocy, aż do owego poranka, kiedy 
okazało się, że jak dotąd nie poczęłam. To odkrycie przyniosło mi niewysłowioną ulgę, która 
tłumiła cień rozczarowania, że nie noszę w łonie jego dziecka. Alessan musiał jeszcze przeżyć 
co najmniej miesiąc. Zostanie mi więcej wspomnień. Nie mogłam już dłużej udawać sama 
przed sobą, że Alessan od czasu ślubu z moją drogą Surianą był dla mnie nietykalnym 
ideałem, a Ruatha jawiła mi się jako raj, do którego broniono mi wstępu najpierw z powodu 
śmierci przyjaciółki, a potem - arbitralnej decyzji rodziców w czasie pamiętnego jarmarku. 
Teraz Alessan stał się bliski memu sercu i duszy. Każde przypadkowe dotkniecie napawało 
mnie szczęściem. Czasem w nocy czułam, jak nie budząc się szukał dłonią mego ciała, jakby 
chcąc się upewnić, że jestem blisko. Każde jego życzliwe słowo było mi drogie. 
Gromadziłam je jak skarby, tak jak inni zbierają marki albo plony.
Przyznaję, że kiedy razem z Okliną i dwiema nowymi mieszkankami Warowni 
Ruatha, które okazały się zręcznymi krawcowymi szyłyśmy suknię z miękkiej czerwonej 
materii, poświęcałam się temu zajęciu w radośniejszym nastroju. Oklina w zaciszu swojego 
pokoju uszyła dla siebie białą tunikę kandydatki. Kiedy pracowałyśmy wspólnie, gawędziła 
racząc mnie anegdotami z historii Warowni. Mówiła też o tym krótkim okresie, kiedy była tu 
Suriana. Wiedziała, że wspominając mą przybraną siostrę nie sprawi mi bólu. W gruncie 
rzeczy byłam szczęśliwa mogąc rozmawiać o ukochanej przyjaciółce. W Forcie nikogo nie 
obchodził ten okres mojego życia, gdy byłam oddana na wychowanie do innej Warowni. Nikt 
tam też nie znał Suriany.
Stopniowo odzyskiwałam radość życia. Udział w odradzaniu się Ruathy, niesienie 
pomocy nowym mieszkańcom sprawiało mi satysfakcję. Bardzo oszczędzaliśmy. 
Przyczyniałam się do tego wykorzystując umiejętności, jakie przekazała mi matka. W 
Warowni brakowało rozpaczliwie wielu podstawowych rzeczy, nie tylko zapasów żywności. 
Cech Uzdrowicieli zwrócił wielkodusznie Ruathcie, jak głosił załączony list, koszta 
poniesione przy produkcji serum - wydatki na sprzęt i surowce.
Alessan zgrzytał zębami, ale altruizm nie zaspokaja głodu. Nie musieliśmy się z nim 
wykłócać, by przyjął skromną rekompensatę za to, co uczynił z poczucia honoru i obowiązku. 
Dzięki tym markom mogliśmy kupić narzędzia, zamówić pługi, wozy i koła od kowali, a 
także z innych Cechów. Wszystko wydawaliśmy dzierżawcom po sprawdzeniu ich 
indywidualnych rozliczeń z nami. Wieczorem spędzałam nad księgami tyle czasu co Alessan. 
Pracowaliśmy razem udzielając sobie milczącego wsparcia. Ciszę mąciła tylko Oklina, która 
przynosiła nam skromną kolację. Czasami miałam wrażenie, że mój mąż jest bardziej 
odprężony. A potem coś sprawiało, że pogrążał się z powrotem w smutku.


Rozdział XI
4.23.43

Bębny dały znać, że przybywają po nas jeźdźcy. B'lerion przyleciał po Oklinę i 
przywiózł wspaniałe futro, aby uchronić ją przed zimnem przestrzeni pomiędzy. Oklina, 
Alessan i ja w nowych pięknych strojach powitaliśmy go na schodach, gdzie formalnie 
poprosił o rękę Okliny.
Alessan wyraził zgodę chłodno i w milczeniu, zaledwie skinąwszy głową. Potem 
umieścił dłoń Okliny w dłoni B'leriona.
W oczach jeźdźca spiżowego smoka błysnęły łzy, Oklina rzuciła się bratu z łkaniem 
na szyję. Alessan uwolnił się z jej ramion nie odwzajemniając uścisku i niemal pchnął ją ku 
B'lerionowi. Jego twarz nie zdradzała żadnych uczuć, gdy B'lerion odprowadzał Oklinę. 
Wiedziałam, jak Alessanowi musi być ciężko, i współczułam mu.
M'barak, z zaczerwienionymi oczami, przybył, aby eskortować nas do Weyru Fort; 
zadrżałam na myśl o przyczynie jego łez. Alessan dodał mi odwagi.
Wylęgi to zazwyczaj radosne święta, jako że ceremonia Naznaczenia zapoczątkowuje 
zazwyczaj nowe związki pomiędzy smokami a ludźmi. Dzisiejszemu Naznaczeniu nie 
towarzyszył nawet cień radości. Pierwsze wrażenia były straszne. Jeźdźcy mieli 
zaczerwienione oczy, a smoki lekko zaczerwienioną skórę. Goście nie zachowywali się 
swobodnie, choć nie wszyscy wiedzieli, że Leri i Orlith weszły o świcie w przestrzeń 
pomiędzy.
W tłumie barwnie i strojnie odzianych przybyszów panowała cisza. Nie rozmawiano, 
nie żartowano. Miałam nadzieję, że ta ponura atmosfera nie odbije się na smoczych pisklętach 
ani też nie przyniesie jakichś nieprzewidzianych, szkodliwych następstw. Nie sądzę, abym 
mogła znieść kolejne rozczarowanie. Po raz kolejny zadziwiła mnie siła charakteru Alessana i 
jego upór w dążeniu do celu.
Powtarzałam sobie, że jeśli przeżyjemy ten koszmarny dzień, będę z Alessanem 
jeszcze przez miesiąc. W godzinie kryzysu musiałam pamiętać o tym co dobre, o godności i 
honorze. Myślałam o tym, że jestem teraz panią Warowni Ruatha, jednej z najstarszych na 
Pernie, i że nasza siostra kandyduje do jaja królowej. Miałam powody do zadowolenia. 
Towarzyszyłam Alessanowi dumnie wyprostowana, modląc się z całego serca, aby starczyło 
mu tego dnia odwagi.
Kątem oka zauważyłam, że był bardzo blady, ale jemu także duma dodawała sił. Gdy 
wkraczaliśmy na pole wylęgu, kurtuazyjnie ujął mnie za ramię. Ucieszyłam się również 
dlatego, że ciężko mi było stąpać z godnością, gdy gorący piasek parzył mi stopy poprzez 
cienkie podeszwy. Alessan poprowadził mnie ku ławom po lewej stronie pola. Kiedy 
zasiedliśmy, zaczął uważnie przyglądać się jajom, szczególnie złocistemu jaju 
spoczywającemu osobno na piaskowym kopczyku.
Rozejrzałam się. Mistrz Capiam energicznie wydmuchiwał nos, a świeżo upieczony 
Mistrz Uzdrowicieli, Desdra, siedziała obok z wyrazem smutku, dumy i niepokoju na twarzy. 
Desdra wbrew uprzednim zapewnieniom nie zamierzała wracać do Warowni. Została z 
Capiamem.
Właśnie wchodził mistrz Tirone w otoczeniu harfiarzy różnej rangi i w związku z tym 
nie przepuściłam przybycia Tolocampa i krzykliwie wystrojonej małej Anelli. Spojrzała po 
ławach i odciągnęła Tolocampa na bok, chcąc z pewnością znaleźć się dalej od nas. Po nich 
wkroczył Smoczy Lud. Falga utykała mocno na piasku. Ktoś za nami wskazał Lorda Benden 
z małżonką oraz innych Lordów Warowni. Wydaje mi się, że to wtedy po raz pierwszy 
uświadomiłam sobie, że dorównuję im rangą. Ratoshigan wszedł jak zwykle sam. Zjawili się 
mistrzowie z żonami. Niewielu nosiło oznaki Telgaru, wielu za to - Keroon.
Potem rozległo się mruczenie, które przerodziło się w rodzaj powitalnej pieśni 
smoków. Sh'gall osobiście wprowadził cztery dziewczęta, potem machnął ręką na chłopców, 
aby się zbliżyli. Dziewczęta stanęły przed jajem królowej. Pozostałe jaja zaczęły się kołysać i 
smocza pieśń rozbrzmiała ekstatycznie. Moje serce zabiło żywiej. Och, błagam, niech to 
będzie Oklina! To byłby najpewniejszy znak, że zły los odwrócił się od Ruathy.
Oklina stała dumna. Nie była już nieśmiałą, wiotką dziewczyną, ale opanowaną, pełną 
godności młodą damą. Miałam łzy w oczach. Nieświadomie zacisnęłam pięści. Alessan ujął 
moją rękę i splótł swoje chłodne palce z moimi.
Jajo tuż pod nami zakołysało się silnie. Pozostałe także się kołysały. Siedzący z tyłu 
zakładali się, które jajo pęknie pierwsze. Nie wygrałabym zakładu. Pękło jajo poniżej nas i 
wychyliła się z niego wilgotna głowa smoka. Pisklę żałośnie piszczało uwalniając się ze 
skorupy. To był smok spiżowy! Wśród audytorium dały się słyszeć westchnienia ulgi. 
Wyklucie się spiżowego smoka w pierwszej kolejności uważano za dobry znak. Pisklę 
poczłapało prosto ku wysmukłemu chłopcu z burzą jasnobrązowych włosów nad czołem. To, 
że smoczątko wiedziało, kogo wybrać, także stanowiło dobrą wróżbę. Chłopiec nie wierzył 
we własne szczęście. Popatrzył błagalnie na kolegów. Śmiejąc się pchnęli go ku niepewnie 
stąpającemu zwierzęciu. Chłopiec pobiegł wreszcie w stronę smoka i, uklęknąwszy na piasku, 
pogłaskał jego łeb.
Łzy ciekły mi strumieniami i nie tylko ja uległam wzruszeniu. Nie zdawałam sobie 
sprawy, że zgromadziłam tyle łez. Płacząc pozbywałam się napięcia. Czułam się tak, jakbym 
budziła się w piękny słoneczny dzień z długiego, męczącego snu. Poprzez łzy zobaczyłam, że 
błękitny smok także wybrał sobie partnera. W pomruk dorosłych smoków wplatały się 
piskliwe trele smocząt oraz okrzyki uszczęśliwionych młodych jeźdźców i ich rodzin.
Nagle wszystkie spojrzenia przyciągnęło kołyszące się gwałtownie jajo królowej. Gdy 
palce Alessana zacisnęły się kurczowo na mojej dłoni, zrozumiałam, że to, co się teraz dzieje, 
znaczy dla niego więcej, aniżeli chce przyznać. Takie pojęcia jak nadzieja, miłość, 
przywiązanie oznaczały dla niego nieuchronność klęski. Ten przebłysk świadomości pozwolił 
mi głęboko wejrzeć w duszę Alessana i lepiej go poznać. Przejrzałam wówczas człowieka, 
który pozostałym mógł wydawać się skryty i pozbawiony uczuć.
Jajo zachwiało się trzy razy i pękło równo na pół. Skorupy opadły na boki ukazując 
małą królową, która zdawała się wyskakiwać ze środka. Kolejny szczęśliwy omen!
Dwie dziewczyny poruszyły się. Alessan wstrzymał oddech. Dziwnym trafem nie 
miałam wątpliwości, kogo wybierze pisklę królowej. Szybko i zręczniej niż inne pisklaki 
złota królowa ruszyła wprost ku Oklinie. Odruchowo przytuliłam się do Alessana.  Otoczył 
mnie ramieniem, podczas gdy Oklina uniosła lśniące oczy znajdując wzrokiem B'leriona.
Jej imię jest Hannath! - krzyknęła radośnie. Promieniejąca szczęściem twarz Okliny 
była w tej chwili prawdziwie piękna.
Och, Alessanie! Alessanie! Alessanie! - powtarzałam przywierając do niego. Na 
próżno starałam się stłumić przepełniającą mnie radość. Nie udało mi się to, choć wiedziałam, 
że ta scena musi sprawiać mu ból.
Ona wiedziała, że Oklina będzie Naznaczać - powiedział chrapliwie, wpatrując się w 
rozjaśnioną twarz Okliny. Mówił o Morecie. - Ona wiedziała!
Przytulił mnie tak mocno, że traciłam oddech. Czułam w nim niepokój, czułam mocne 
bicie jego serca. Załkał i ukrył twarz na moim ramieniu szukając wsparcia, którego całą duszą 
pragnęłam mu udzielić. Trwaliśmy tak przez chwilę, a potem Alessan wyprostował się 
spoglądając na piaszczysty plac. Z pewnością nic nie widział, bo nie odpowiedział, gdy 
B'lerion i Oklina dawali nam znaki. Pomieszczenie powoli pustoszało.
Na polu wylęgowym zapadła głęboka cisza, gwar w zewnętrznej hali tłumiły grube 
kamienne ściany. W końcu Alessan uniósł głowę. Jego zachowanie uległo subtelnej zmianie, 
której nie umiałam wówczas wytłumaczyć. Tak jakby w momencie, gdy Oklina dokonywała 
Naznaczenia, opadł z niego zły czar. Czy przestał rozpaczać, gdy dla niej zaczęło się nowe 
życie? Czy on także mógł rozpocząć nowe życie?
- Pomogła mi i dała nadzieję - mówił szeptem. Ledwo go słyszałam. - Nigdy jej tego 
nie zapomnę, Rill.
- Nikt z nas nie zapomni, Alessanie.
Nie płakał, choć miał zaczerwienione oczy i wypieki na twarzy. Pogłaskał mnie po 
policzku, tak jak czynił to niegdyś stryj Munchaun. Nie uśmiechał się, ale jego twarz 
wypogodziła się nieco. Powstał i zszedł niżej, podając mi rękę.
- Dzisiaj Oklina ma swój wielki dzień. Nic, nawet dawne smutki nie mają prawa tego 
zaćmić. Ani też, czcigodna Rill, nie będę się od ciebie domagał kielicha fellis. - Schodziliśmy 
na dół, patrzył pod nogi i nie zauważył, że znów zbiera mi się na łzy, tym razem z radości. - 
Za dużo pozostało do zrobienia w Ruathcie, a teraz straciliśmy Oklinę. Nie mogłem stanąć jej 
na drodze, tak jak mój ojciec zrobił to ze mną. Teraz cieszę się, że ja tak nie postąpiłem. 
Trzeba mi było przyjechać do Weyru Fort, aby zrozumieć, że życie się kończy, ale i 
zaczyna...
Zeszliśmy na ciepły piasek, a ponieważ nie musiałam już zachowywać godnej 
postawy, chwyciłam go za rękę i puściłam się biegiem. Potrzebowałam ruchu, bo aż kipiałam 
w środku ze szczęścia i podniecenia.
- Stopy mnie pieką, a nie możemy się spóźnić z gratulacjami.
Alessan prawie się roześmiał. Pobiegliśmy przez pole wylęgu w stronę hali zwanej 
Misą, gdzie właśnie rozpoczęła się zabawa. Nad nami na tle świetlistego nieba rysowały się 
sylwetki smoków, które obsiadły Krawędź. Słońce zamieniało każdego z nich w bryłę złota.


Rozdział XII
3.11.1553 Przerwa

Zbliżam się do końca opowieści i muszę stwierdzić, że przez pięć cudownych 
Obrotów żaden Opad nie zaćmił nieba nad naszymi głowami. Po przebytych nieszczęściach 
pozostało niewiele śladów. Kopce nagrobne zrównaliśmy z ziemią i teraz groby niemal giną 
w bujnej trawie.
Długi okres bez groźby Opadu Nici wyszedł nam wszystkim na dobre. Kamiana jest 
panią Weyru Fort, a G'drel, dobroduszny, tęgawy mężczyzna z Telgaru, jego panem. 
Dorianth, jego smok, połączył się z Pelianth podczas kolejnego lotu godowego. Obecnie mało 
się mówi o przywódcy skrzydła, Sh'gallu, ale G'drel i Kamiana często nas odwiedzają i 
G'drel nieustannie droczy się z Alessanem na temat naszego biegonia, Squealera. Jest niemal 
jedynym, oprócz Fergala, który sobie na to pozwala, choć z Alessanem da się na ogół 
dyskutować o różnych sprawach.
Nabeth - smok B'leriona - wymanewrował wszystkie spiżowe smoki na Pernie aby 
odbyć lot godowy z Hannath Okliny. Nikt zresztą nie wątpił, że tak się stanie.
Dwaj synowie Okliny bawią się teraz z naszymi dziećmi. Dotrzymałam bowiem z 
nawiązką pierwszej części umowy z Alessanem: dałam mu czterech dorodnych synów i 
córkę, którą nazwaliśmy Moreta. Alessan nie chce, abym rodziła więcej dzieci, choć często 
mu mówię, że w ciąży jestem najszczęśliwsza i nigdy nie cierpię z powodu różnych 
dolegliwości jak inne kobiety.
Alessan pozwala sobie nawet na serdeczność wobec dzieci. Początkowo udawał 
całkowitą obojętność, jak gdyby okazując im czułość skazywał je na kieskę życiową. Ku 
mojemu zachwytowi dzieciaki odznaczają się niebywałą odpornością, rzadziej łapią choroby 
typowe dla tego wieku, nie kaleczą się ani nie obijają, nie łamią rąk i nóg jak inne dzieci w 
Warowni. Nasza córka, Moreta - Desdra zapewniła mnie, że to najpiękniejsze dziecko, jakie 
kiedykolwiek widziała, więc nie jest to wyłącznie zdanie zaślepionej matki - okazała się 
słońcem, które przegnało chłód z duszy ojca. Nie był w stanie obronić się przed uczuciem do 
córeczki. Dziewczynka na widok ojca wydaje się rozkwitać z radości. Alessan nigdy zapewne 
nie będzie taki beztroski, wesoły i radosny, jak opisywała go Suriana, ale śmieje się chętniej i 
bawi go humor Tuero oraz psoty synów. Cieszy się ze zwycięstw Squealera i z ochotą 
podejmuje przybywających do Warowni gości.
Szykujemy się do naszego pierwszego, skromnego jarmarku. Poczekamy z tym do 
wiosny, kiedy ziemia pokryje się świeżą roślinnością. Jeśli czasem, przy omawianiu 
wspólnych planów, twarz Alessana pochmurnieje, udaję, że tego nie widzę.
Nawet jeśli nie kocha mnie tak jak Surianę czy Moretę, to jednak darzy mnie 
uczuciem, jakiego nie miał dla swojej pierwszej nieujarzmionej, obdarzonej dzikim 
temperamentem żony, oraz innym od głębokiego przywiązania wobec Morety. Rozumiemy 
się doskonale, często jednocześnie wypowiadamy te same słowa. Zgadzamy się we 
wszystkim, co dotyczy Warowni Ruatha i naszych dzieci. Alessan nie kryje uznania dla mojej 
pracy, choć nie wie jakie to ma znaczenie dla mnie, dziewczyny, która od własnej rodziny 
nigdy nie doczekała się słowa podzięki.
Stopniowo, gdy strach przed utratą tego, co mu drogie, maleje, zmienia się i pod 
innymi względami. W nocy kocha i trzyma w ramionach nie cień Suriany czy marzenie o 
Morecie, ale Nerilkę - matkę swoich dzieci i panią swojej Warowni.
Czas już zamknąć tę opowieść, którą zaczęłam w smutku i męce, a zakończyłam w 
szczęściu. Oby i innym los tak sprzyjał.


Warownia Fort

Nerilka - córka pana Warowni Fort, Tolocampa i lady Pendry
Bracia i siostry wedle starszeństwa: Campen, Pendora (zamężna), Mostar, Doral, Theskin, 
Silma, Nerilka, Gallen, Jess, Peth, Amilla, Mercia i Merin (bliźnięta), Kista, Gabin, Mara, Nia 
i Lilia
Munchaun - ulubiony stryj Nerilki, starszy brat Tolocampa
Sira - ciotka nadzorująca tkanie
Lucil - ciotka sprawująca opiekę nad najmłodszymi dziećmi w Warowni
Felim - szef kuchni
Brandy - rządca Warowni
Casmodian - główny harfiarz
Theng - naczelnik straży
Sim - osobisty pomocnik Nerilki
Garben - pan małej Warowni, konkurent Nerilki
Anella - druga żona Tolocampa

Cech Harfiarski i Cech Uzdrowicieli

mistrz uzdrowiciel Capiam
mistrz uzdrowiciel Tirone
Desdra - czeladniczka kształcąca się w sztuce lekarskiej
mistrz Fortine, główny zastępca Capiama
mistrz Brace, główny zastępca Tirone'a
Macabir - uzdrowiciel w obozie dla internowanych

Siedziba Górska

Bestrum - pan małej Warowni graniczącej z Fortem i Ruathą
Gana - żona Bestruma
Pol - parobek zajmujący się biegoniami
Sal - jego brat
Trelbin - uzdrowiciel uznany za zmarłego

Warownia Ruatha

Alessan - nowo ustanowiony pan Warowni
Oklina - jego młodsza siostra
Tuero - czeladnik harfiarski przebywający w Warowni podczas epidemii
Dag - główny nadzorca stajni
Fergal - wnuczek Daga 
Deefer - mieszkaniec Warowni
Lord Leef - nieżyjący ojciec Alessana
Suriana - zmarła żona Alessana, wychowana wraz z Nerilką w Warowni Mgieł

Jeźdźcy smoków z różnych Weyrów

Moreta - pani Weyru Fort, ujeżdżająca Orlith
Leri - była pani Weyru Fort, jeżdżąca na Holth
Falga - pani Weyru Dalekich Rubieży jeżdżąca na Tamianth
Bessera - pani Weyru Dalekich Rubieży, jeżdżąca na Odioth
Kamiana - pani Weyru Fort, jeżdżąca na Pelianth
G'drel -jeździec smoka z Weyru Fort, smok - spiżowy Dorianth
B'lenon - jeździec z Weyru Dalekich Rubieży, smok - spiżowy Nabeth
Sh'gall - pan Weyru Fort, smok - spiżowy Kadith
M'tani - pan Weyru Telgar, smok - spiżowy Hogarth
S'peren - jeździec z Weyru Fort, smok - spiżowy Clioth
K'lon -jeździec z Weyru Fort, smok - błękitny Rogeth
M'barak -jeździec z Weyru Fort, smok - błękitny Arith

Pozostali

Ratoshigan - pan Warowni, Południowy Boli
Balfor - mistrz hodowli, Warownia Keroon
