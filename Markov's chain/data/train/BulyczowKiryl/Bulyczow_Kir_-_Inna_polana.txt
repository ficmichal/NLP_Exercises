Autor: KIR BUŁYCZOW
Tytul: Inna polana

(Drugaja polana)

Z "NF" 6/98

   Maurycy Iwanowicz Dolinin jest młodszym pracownikiem 
naukowym katedry, na której czele mam zaszczyt stać.
   Maurycy jest miłym, młodym człowiekiem, ma około 35 lat i 
niedużą nadwagę na skutek siedzącego trybu życia. Ma rumiane 
policzki, błękitne oczy i jest ulubieńcem naszych 
doktorantek i szatniarek. Do jego zalet należy m.in. 
bezgraniczne oddanie A. S. Puszkinowi. Jeszcze w szkole 
Maurycy postawił sobie za cel nauczyć się na pamięć 
wszystkiego, co napisał ten wielki poeta i trzeba przyznać, 
że w tej dziedzinie odniósł sukces, chociaż czasem myli mu 
się porządek ustępów w "Historii Piotra Wielkiego". Tematem 
jego pracy doktorskiej, już gotowej do obrony, jest geneza 
"Maleńkich tragedii". Mogłoby się wydawać, że już dawno 
przestudiował je wzdłuż i wszerz, a jednak Maurycemu udało 
się zrobić kilka niewielkich odkryć i w sposób absolutnie 
nowy powiązać obraz skąpego rycerza z żyjącym w XV wieku 
w Augsburgu baronem Konradem zu Chidenem.
   Należy zaznaczyć, że mimo skłonności do zakochań Maurycy 
do tej pory się nie ożenił. Według mnie przyczyną tego stanu 
rzeczy jest duchowy uraz, którego doznał na pierwszym roku 
studiów, a który spowodowały urocze pazurki Inessy Redkinej 
tertio voto Wodowozowej. Skąd tyle wiem o przeszłości 
Maurycego? To proste, jako wykładowca byłem zorientowany w 
dramatach i tragikomediach środowiska studenckiego.
   Przez ostatnie siedem lat pracowaliśmy razem. Maurycy 
często mi się zwierzał, dzielił się nie tylko planami 
naukowymi, ale i wydarzeniami z życia osobistego. I właśnie 
ta jego szczerość wciągnęła mnie w wydarzenia, o jakich 
nawet mi się nie śniło.
   - Czy pan się przypadkiem nie zakochał? - zapytałem 
Maurycego, gdy zauważyłem, że przez trzy dni z rzędu 
przychodził do pracy w nowych, wyjątkowo jaskrawych 
krawatach i lśniących butach.
   - Ależ skądże! Mnie się to nie zdarza! - odpowiedział 
Maurycy ze świętym oburzeniem. Zrozumiałem, że miałem rację. 
Byłem pewien, że wkrótce wyzna mi wszystko - w dramatycznej 
chwili sprzeczki albo przeciwnie, gdy przepełni go 
szczęście.
   Wydarzyło się to latem. Wybierałem się akurat na urlop; w 
katedrze odbywało się zebranie, dotyczące jakichś mało 
istotnych spraw, a należałoby raczej pojechać nad rzekę. 
Poprosiłem Maurycego o naszkicowanie planu artykułu, który 
miał zamiar włączyć do zbiorku. Maurycy długo ślinił 
długopis, patrzył w sufit i w ogóle nie myślał o planie. W 
końcu wziął się w garść i wypocił kilka linijek. Po czym 
znowu zatonął w słodkich rozmyślaniach. Gdy dostałem szkic 
planu, odkryłem na marginesach powtarzające się kilka razy 
imię Natasza oraz profil z zadartym noskiem wykonany 
niewprawną ręką.
   Po zebraniu nie wytrzymałem i zapytałem:
   - Zamierza pan zadedykować swój artykuł Nataszy? 
Napiszemy po prostu "Dedykuję Nataszy" czy też bardziej 
oficjalnie?
   - Nie rozumiem pana - oburzył się Maurycy, tak jakbym 
miał zamiar ukraść mu tę Nataszę. Pokazałem mu nieszczęsny 
plan. Maurycy był na mnie obrażony przez dwa dni.
   Jakiś czas potem w jego stosunkach z Nataszą nastąpił 
kryzys. Maurycy stracił apetyt i przestał czyścić buty. Bez 
wątpienia jakieś błahe słowo czy podejrzenie głęboko nim 
wstrząsnęło.
   - Coś pana gryzie? - zapytałem w końcu.
   - I tak pan nie zrozumie - powiedział Maurycy, jakby za 
moich czasów w kontaktach z ukochanymi panował wyłącznie 
niezmącony spokój.
   - Rzecz jasna - zgodziłem się. - Ale może jednak?
   - Rozstaliśmy się - powiedział. - Na zawsze.
   W końcu wybuchnął.
   - Ja już tak dłużej nie mogę - powiedział tragicznym 
szeptem słyszalnym w sąsiednich korytarzach. - Nie wytrzymam 
tego.
   Za dokładną treść monologu nie ręczę, ale sedno tkwiło w 
tym, że do serca mojego kolegi wkradło się podejrzenie: jest 
kochany albo - o nieznośna alternatywo! - nie jest kochany. 
Podstawą do podobnych podejrzeń posłużyła mu namiętność 
Nataszy do zbierania pieczarek. Trzeba było słyszeć, jak 
Maurycy wymawia słowo "pieczarka". Brzmiało ono niczym imię 
nikczemnego wyrodka podupadłego rodu francuskich hrabiów. 
Według Natarszy pieczarki można zbierać w Moskwie niemal 
wszędzie, rosną one bez przeszkód na skwerach, w parkach i 
na bulwarach. Trzeba tylko znać miejsca. Natasza miała swój 
ulubiony park gdzieś w pobliżu stacji metra Sokół. Dzieliła 
się tymi złożami z kilkoma miejscowymi pijaczkami, którzy 
wypełzali na bezcenny placyk skoro świt, zbierali tyle, ile 
im było trzeba, po czym zanosili na rynek i sprzedawali. A 
potem przychodziła Natasza. Dla niej również wystarczało 
grzybów, zwłaszcza jeżeli sprzyjała pogoda. Z jakiegoś 
powodu Natasza nie zgadzała się, żeby Maurycy towarzyszył 
jej w tych wyprawach, przez co wzbudziła w nim podejrzenie, 
że ona tam bywa nie sama, a może nawet w ogóle nie chodzi na 
polanę, tylko kupuje koszyk pieczarek na rynku, po to, żeby 
wprowadzić go w błąd. Gdy Maurycy powiedział Nataszy o 
swoich podejrzeniach, obraziła się. A potem od słowa do 
słowa - i zerwanie.
   - Nie ma pan racji - powiedziałem Maurycemu, gdy skończył 
swoją zawiłą spowiedź.
   - Oczywiście. Ale mimo wszystko...
   - Musi pan pójść i przeprosić.
   - To jasne. Niemniej...
   - A propos. Gdy ja na początku lat trzydziestych 
zalecałem się do Maszeńki, pewnego dnia zobaczyłem ją na 
ulicy z jakimś osiłkiem. Przez dwa tygodnie nie odzywaliśmy 
się do siebie. A potem się wyjaśniło, że ten osiłek to jej 
kuzyn Kola, szalenie miły człowiek. Do dnia dzisiejszego 
nasze rodziny przyjaźnią się ze sobą.
   Maurycy otworzył usta, żeby mi odpowiedzieć: "Co ma do 
tego jakiś Kola", ale powstrzymał się, machnął ręką i 
wyszedł.
   Byłem głęboko przekonany, że ten konflikt minie po dwóch 
dniach. Nic podobnego. Dni mijały, a Maurycy był 
przygnębiony i samotny. Rzecz jasna, głupio niszczyć swoje 
szczęście z powodu koszyka pieczarek, ale w końcu ludzie 
ginęli z bardziej błahych powodów.
   Po tygodniu, rankiem, o godzinie dziewiątej, gdy po 
śniadaniu kierowałem się w stronę biurka, w gabinecie nagle 
zadzwonił telefon. Coś mnie tknęło - zdarza się, że 
najnormalniejszy dzwonek wyda się wyjątkowo niepokojący...
   - Słucham...
   - Dzień dobry. To ja, Maurycy. Wydarzyło się coś 
nieprawdopodobnego. Muszę się z panem natychmiast zobaczyć.
   - Gdzie pan jest?
   - W pobliżu metra Sokół. Mogę być u pana za pół 
godziny...
   Maurycy mówił urywanym głosem, tak jakby właśnie 
przebiegł trzy kilometry i nie zdążył uspokoić oddechu.
   - Czekam na pana.
   - Odłożyłem słuchawkę i od razu przypomniałem sobie, że z 
metrem Sokół sąsiaduje ten feralny pieczarkowy skwer. 
Wyobraziłem sobie, że Maurycy, zdecydowawszy się śledzić 
niewierną, niefortunnie spotkał się ze szczęśliwym 
konkurentem.
   Prawie zgadłem.
   Maurycy wpadł po dwudziestu minutach. Był rozczochrany, 
wzburzony, przygnębiony, ale na szczęście cały.
   Od razu zaczął mówić, miotając się po pokoju i zagrażając 
wszelkim możliwym przedmiotom.
   - Tak - grzmiał. - Jestem winny. Nie wytrzymałem. 
Śledziłem ją. Zdecydowałem, że raz na zawsze położę kres 
wszelkim wątpliwościom.
   To znaczy, pomyślałem, że mam przed sobą domorosłego 
detektywa. Maurycy patrzył na mnie wyzywająco, oczekując 
bezzwłocznego potępienia. No cóż, pomyślałem, proszę 
uprzejmie.
   - Nigdy nie uwierzę - powiedziałem mentorskim tonem - że 
mógł się pan zniżyć do tak podłej inwigilacji kobiety, którą 
pan kocha i chociażby dlatego powinien pan szanować.
   - Tak! - ucieszył się Maurycy. - Rozumiem pana. To samo 
mówiłem sobie. Przeklinałem się, ale wieczorami sterczałem 
przy jej domu, a rano czekałem, aż wyjdzie z pustym 
koszykiem. Wstydzę się, ale przecież Otello też się 
wstydził, gdy podniósł rękę na Desdemonę.
   Porównanie było ryzykowne, ale Maurycy nie zauważył 
mojego uśmiechu. Zrobił tragiczny gest, zrzucił ze stołu 
stertę papierów i kontynuował monolog, kucając i zbierając 
kartki z podłogi.
   - Nie proszę o litość i nie po to tu przyszedłem. Dziś 
rano, dziesięć minut po godzinie siódmej, Natasza wyszła z 
domu z koszykiem i poszła na ten skwer. Na brzegu parku, za 
fontanną, jest polana. Prawie odsłonięta, tylko 
gdzieniegdzie drzewa. Zaczynają tam teraz jakąś budowę, 
wkopali słupy, będą robić ogrodzenie. Nie najlepsze miejsce 
dla grzybów. Rozumie mnie pan?
   - Jak na razie nie zdążył pan powiedzieć nic 
niezrozumiałego.
   - No i właśnie do tej polany ją odprowadziłem. Ale nie 
zbliżałem się. Niech pan pomyśli, gdyby ona się obejrzała!
   - Nie daj Boże - przyznałem.
   - No więc, wyszła na polanę i zaczęła po niej brodzić. 
Chodzi, schyla się, coś tam zbiera, a ja stoję za drzewem i 
czekam.
   - Na co? Najwyższa pora, żeby wyjść z ukrycia, podejść do 
niej i powiedzieć, że czuje się pan winien, wyraża skruchę i 
obiecuje poprawę.
   - Chciałem tak zrobić, ale powstrzymał mnie wstyd i... 
podejrzenie.
   - Jakie znowu podejrzenie?
   - A jeśli ona nazbiera grzybów i pójdzie na spotkanie z 
nim? Albo on się zaraz pojawi...
   - Przekonało mnie to - powiedziałem - że mam przed sobą 
prawdziwego rycerza i dżentelmena.
   - Ach, niech pan przestanie - odpowiedział Maurycy. - 
Teraz to już nieważne. Ważne jest to, że w tym czasie, gdy 
patrzyłem na Nataszę, ona zniknęła. Wyobraża pan sobie! 
Dopiero co była na środku polany i nagle zniknęła. Nie 
wierzyłem własnym oczom. I co pan na to?
   - Jak na razie nic.
   - Obszedłem całą polanę, wyskoczyłem na ulicę - pusto. 
Wróciłem do parku, zaglądałem za krzaki, niemalże pod 
ławki. Nigdzie jej nie było. Wróciłem na polanę i stanąłem 
mniej więcej w tym miejscu, gdzie ostatni raz widziałem 
Nataszę. I nagle usłyszałem jej głos: "Maurycy, co ty tu 
robisz?" Ona stoi trzy kroki ode mnie, z koszykiem w ręku.
   - A w koszyku grzyby?
   - Mnóstwo.
   - No i co dalej?
   - Powiedziałem: "Czekam na ciebie". "Czemu mnie nie 
zawołałeś?" - odpowiedziała. - Patrz, ile nazbierałam". - "A 
gdzie byłaś?" - pytam. "Tutaj". "Jak to tutaj? Już pół 
godziny tu stoję, a ciebie nie było!" "A gdzie niby mogłam 
zbierać grzyby? Przecież nie na jezdni!" Maurycy zamilkł.
   - I w końcu obraziła się na pana i poszła - wyraziłem 
przypuszczenie. Przypomniało mi się, że obiecałem przed 
obiadem dokończyć artykuł, a opowiadanie Maurycego wyraźnie 
się przeciągało.
   - Poszła, ale nie o to chodzi.
   - A o cóż?
   - Pomyślałem sobie, rozumie pan: w tym jest coś 
tajemniczego. To Natasza była, to jej nie było. Jakby się 
zapadła w jakąś dziurę. Byłem w takim stanie, że zapragnąłem 
znaleźć tę dziurę.
   - To się chwali. W Moskwie jest wiele dziur, w których 
wydają pieczarki.
   - Doszedłem do tego miejsca, gdzie Natasza zniknęła i 
pojawiła się. A tam był taki nieduży parów...
   "Boże, pomyślałem, jego się już nie uda zatrzymać. 
Czyżbym i ja jako młokos też był taki nudny i pompatyczny?"
   - Niczego tam nie znalazłem, tylko trawa była zdeptana. 
Powoli poszedłem dalej, rozglądając się na wszystkie strony 
- i wtedy zobaczyłem pieczarkę!
   - No i pięknie - powiedziałem i spojrzałem na zegarek, co 
nie zrobiło na opowiadającym żadnego wrażenia.
   - Na tej polanie w ogóle było mnóstwo pieczarek. Nawet 
się zdziwiłem, że nie zauważyłem ich wcześniej. Kiedy tak 
sobie spacerowałem, doszedłem do wniosku, że nie powinienem 
traktować Nataszy z taką nieufnością. Nie, pomyślałem, muszę
ją przeprosić...
   Przerwa. Na minutę, nie krócej. Cierpliwie czekam. Teraz 
powinien się pojawić tajemniczy sprawca rozłąki albo powinna 
wrócić Natasza, podbiec z tyłu, czule zasłonić mu oczy 
dłońmi i zawołać: "Zgadnij, kto to!"
   - I w tym momencie - odezwał się wreszcie Maurycy - 
zrozumiałem, że na polanie nie ma słupów od ogrodzenia. 
Tylko doły.
   - Jakie znowu doły?
   - Doły na słupy. Rozumie pan, doły na słupy były, a słupy 
leżały na ziemi. No, pomyślałem, zaczynają się halucynacje. 
Wtedy wyszedłem z parku i poszedłem na przystanek trolejbusu 
12.
   "Zdaje się, że opowiadanie dobiega końca" - pomyślałem z 
ulgą.
   - Ale tam nie było przystanku trolejbusu 12, bo był tam 
przystanek autobusu 13, mimo że takiego autobusu w Moskwie 
nie ma. Byłem trochę wzburzony, więc nawet się nie 
zdziwiłem, tylko podszedłem do stojącej tam kobiety i 
zapytałem: "A gdzie zatrzymuje się trolejbus 12?" A ona na 
to, że nie wie. "Jak to? - zapytałem - przecież przed 
półgodziną przyjechałem nim tutaj. Pani chyba nietutejsza?" 
A ona popatrzyła na mnie z oburzeniem i nic nie 
odpowiedziała. No, nieźle, tracę rozum. Lepiej, żeby nikt o 
tym nie wiedział. I jakby nigdy nic zapytałem: "Jak dojechać 
do metra Port Lotniczy?" "Do metra Dworzec Lotniczy? Niech 
pan wsiądzie w autobus i wysiądzie na siódmym przystanku". 
Pan coś z tego rozumie?
   - Rozumiem - powiedziałem - zaraz mi pan powie, że się 
pan obudził i zdecydował, że opowie swój sen ukochanemu 
nauczycielowi.
   " Ależ skąd! - wykrzyknął Maurycy. - To nie był sen. I na 
dowód swojej słuszności gruchnął pięścią w stół. Schwyciłem 
telefon w locie. W literaturze odnotowano różnorakie formy 
miłosnego obłąkania. Wiele narodów uważa to opętanie za 
absolutnie możliwą i w żadnym razie nie hańbiącą chorobę.
   - Niech pan słucha dalej! Kiedy autobus podjechał do 
metra Port Lotniczy i zobaczyłem nad wejściem wyłożony 
złotymi literami napis "Dworzec Lotniczy", zrozumiałem, że 
nie pomyliłem się w diagnozie. Zwariowałem. Starałem się 
głęboko oddychać i myśleć o czymś innym. Zjechałem ruchomymi 
schodami na dół, podszedłem do blokady. Znalazłem w kieszeni 
piątkę i wrzuciłem ją, a ona ugrzęzła w otworze. Dyżurna 
zapytała mnie, o co chodzi, poprosiła, żebym jej pokazał 
moją piątkę. Pokazałem, a ona mówi: "Przecież ona jest 
żółta! Piątki powinny być białe, a ta jest żółta!" I 
pokazuje mi cienką piątkę z białego metalu. I patrzy na mnie 
tak, jakbym sam tę piątkę zrobił. Pokornie wyjechałem z 
metra na górę. I wie pan, im dłużej się rozglądałem, tym 
bardziej szokowała mnie niezgodność szczegółów. Właśnie 
szczegółów. Ogólnie wszystko było normalnie, ale szczegóły 
mi nie pasowały. Facet czyta gazetę, a tytuł zamiast w lewym 
górnym rogu, to w prawym. Dom naprzeciwko zielony, a nie 
żółty, tramwaj niebieski, a nie czerwony, i tak dalej.
   Milczałem. Maurycy wyglądał normalnie. Zniknęły nawet 
ślady wzburzenia. Zapomniał nawet o swojej ukochanej. To już 
nie był nieszczęśliwy kochanek, a po prostu bardzo zdziwiony 
człowiek.
   - I wtedy przyjąłem, w charakterze roboczej hipotezy, że 
znalazłem się w świecie alternatywnym. Czytał pan o światach 
alternatywnych?
   - Nie czytuję fantastyki - powiedziałem i ta nadmierna 
kategoryczność mnie zdradziła. Albowiem jakże mógłbym 
dowiedzieć się o światach alternatywnych, nie czytując tejże 
fantastyki.
   - Ale i tak wie pan, o co chodzi - powiedział Maurycy. - 
Ta wersja zupełnie uprawiedliwia Nataszę. Ona, tak jak i 
inni grzybiarze, brodziła po polanie, schodziła na tę 
nizinę, która jakimś cudem była miejscem przejścia z jednego 
świata do drugiego i jakby nigdy nic kontynuowała swoje 
łowy. A może grzybiarze wiedzą o właściwościach tego 
przejścia i wykorzystują je świadomie, nie przywiązując do 
tego wagi?
   Zamilkł na chwilę, pomyślał i dodał:
   - A może ktoś z nich został w tym równoległym świecie. 
Jeśli jest pijaczkiem, to nawet nie zauważył różnicy.
   - Taak, wrócił do domu i spotkał samego siebie - 
zauważyłem, ale Maurycy mnie nie słuchał.
   - No więc, gdy sobie uzmysłowiłem, co się ze mną stało, 
doszedłem do nieoczekiwanego wniosku: jeśli świat 
alternatywny różni się od naszego, to te   różnice mogą 
rozciągać się również w przeszłość. Będąc uczonym, dokąd 
powinienem się udać?
   - Pod pomnik Puszkina? - zażartowałem.
   - Prawie pan zgadł. Tylko rzecz jasna, nie pod pomnik, bo 
on nie udzieli mi potrzebnej informacji, a do Muzeum 
Puszkina. Zatrzymałem taksówkę i kazałem jechać na 
Kropotkińską. Rozmyślałem dalej. A jeśli Puszkin uniknął 
pojedynku w 1837 roku? I żył jeszcze 10, 20, 30 lat i 
stworzył nieznane nam genialne dzieła? Denerwując się coraz 
bardziej mającym nastąpić spotkaniem z wielkim poetą, 
zapytałem taksówkarza, w którym roku zmarł Puszkin. "Nie 
pamiętam, dawno, ponad sto lat temu". Kierowca był 
flegmatycznym grubasem w podeszłym wieku. Ale w jego słowach 
była nadzieja. Ponad sto lat - to lata siedemdziesiąte 
ubiegłego stulecia. Taksówka nie zdążyła jeszcze zatrzymać 
się przed muzeum, gdy wyskoczyłem z niej i rzuciłem kierowcy 
dwa ruble. Na moje szczęście, wcisnął je do kieszeni nie 
patrząc. Podbiegłem do drzwi Muzeum Puszkina i nie wyobraża 
pan sobie! - Maurycy popatrzył na mnie urażonym wzrokiem - o 
tragedio! - powiedział tonem cierpiącego Wetera - to nie 
było Muzeum Puszkina! Stałem jak rażony gromem. Wtedy 
otworzyły się drzwi i z muzeum wyszedł staruszek. - 
"Przepraszam - rzuciłem się na niego. Gdzie jest Muzeum 
Puszkina?" A on na to: "Według mnie w Moskwie takiego nie 
ma. Tylko w Kiszyniowie".  "Ale dlaczego?" "Ma pan rację - 
odpowiedział staruszek - ten wspaniały poeta zasługuje na 
to, żeby w Moskwie było jego muzeum. Przedwczesna śmierć nie 
pozwoliła jego potężnemu talentowi rozwinąć się w pełni..." 
"Przedwczesna śmierć!? - krzyknąłem. - Przedwczesna śmierć! 
W którym roku zmarł Puszkin?" "Zginął w pojedynku w 
Kiszyniowie na początku lat dwudziestych ubiegłego wieku" - 
odpowiedział mi staruszek i odszedł. Ręce mi opadły. 
Zrozumiałem: nie mam tu czego szukać. Czym prędzej wracam do 
domu! U nas on żył prawie czterdzieści lat. A przecież jeśli 
przez jakiś głupi przypadek zostanę w tym świecie na zawsze, 
to już nigdy nikomu nie udowodnię, że Puszkin napisał 
"Maleńkie tragedie" i "Eugeniusza Oniegina".
   - A może właśnie powinien pan zostać - sprzeciwiłem się. 
- Ogłosiłby pan, że znalazł je na strychu i byłby pan 
bezcenny.
   - A później zdemaskowano by mnie jako mistyfikatora - 
powiedział zupełnie poważnie Maurycy. - A propos, moja 
przygoda o mały włos nie zakończyła się tragicznie.
   - Dlaczego?
   - Miałem jeszcze pięć rubli. Złapałem taksówkę, wróciłem 
do parku, dałem taksówkarzowi piątkę i, myśląc zupełnie o 
czymś innym, poprosiłem o resztę.
   - Co ty mi tu wciskasz? - zapytał kierowca.
   - Pieniądze - mówię. - Poproszę trzy ruble reszty - i już 
otwieram drzwi, żeby wysiąść.
   - Skąd wziąłeś takie pieniądze? - pyta złowieszczo 
kierowca.
   I dopiero wtedy dotarła do mnie cała potworność mojego 
położenia. Jeszcze sekunda i na zawsze pozostanę jeńcem 
świata, który nie zna późnego Puszkina! Wyleciałem z 
samochodu jak strzała, rzuciłem się w kierunku polany i 
słyszę, że kierowca za mną biegnie. Pierwszy dopadłem parowu 
i wystarczyło, żebym przez niego przeskoczył, gdy nagle 
usłyszałem głosy - to robotnicy zbijali płot. A przecież 
przed chwilą na polanie nikogo nie było.
   - Stój! - krzyknął kierowca, przeskakując w ślad za mną 
do naszego świata. I mocno wczepił się we mnie rękami.
   Ale ja byłem już bezpieczny. Spokojnie odwróciłem się i 
zapytałem:
   - O co chodzi, obywatelu kierowco?
   - A o to - potrząsnął moją pięciorublówką jak biczem - że 
niepotrzebne mi są fałszywe pieniądze!
   - Fałszywe? Chwileczkę. Chodźmy do tych ludzi, przekonamy 
się.
   Powiedziałem to tak pewnie, że on posłusznie poszedł za 
mną do cieśli, którzy obserwowali nas, zaciekawieni: ni z 
tego, ni z owego pojawia się na polanie dwoje nieznajomych 
ludzi i zaczynają się kłócić.
   Wziąłem od kierowcy piątkę, podałem ją robotnikowi i 
zapytałem:
   - Przepraszam, czy możecie mi panowie powiedzieć, co to 
takiego?
   - Pieniądze - powiedział jeden z nich. - A co?
   - A to - zaczął krzyczeć kierowca - że takich pieniędzy 
nie ma!
   - A jakie są?
   Wtedy kierowca wyciągnął z kieszeni garść banknotów. Były 
bardzo podobne do naszych, tylko miały inne kolory. Piątka, 
na przykład, była różowa, a trzy ruble - żółte. Cieśle 
dosłownie wytrzeszczyli oczy na kierowcę. Jeden z nich wyjął 
pięć rubli i pokazał kierowcy.
   - A może moje to też nie są pieniądze? - zapytał z 
niejaką groźbą w głosie.
   - A pogoń go stąd! - powiedział drugi cieśla. - Może to 
jakiś szpieg albo cinkciarz?
   - Jaki tam ze mnie szpieg! - oburzył się kierowca. - 
Przecież tam stoi mój samochód, z trzeciej bazy!
   I pokazał, gdzie powinien stać jego samochód. Sam pan 
rozumie, że nie było tam żadnego samochodu.
   - O rany! - krzyknął kierowca. - Ukradli!
   I chciał rzucić się w kierunku chodnika. Schwytanie go i 
przeprowadzenie przez parów kosztowało mnie niemało 
wysiłków. Kierowca szczęśliwie zniknął.
   - A cieśle?
   - Cieśle? Mówią do mnie: "Gdzie podziałeś szpiega?" 
"Uciekł" - odpowiadam. To wszystko. Zaraz potem przyjechałem 
do pana.
   Nabiłem fajkę i rozpaliłem ją. Trzy dni nie paliłem, 
ćwiczyłem siłę woli.
   - Dziękuję - powiedziałem - za pasjonujące opowiadanie.
   - Nie wierzy mi pan? Uważa pan, że pana okłamałem?
   - Nie, pan nigdy by nie wymyślił czegoś takiego.
   - No, to ja już pójdę.
   - Dokąd?
   - Do Nataszy. Wszystko jej opowiem. Czuję taką ulgę! Nie 
wyobraża pan sobie... Szkoda, że on tak młodo zginął. Coś 
niewiarygodnego, cały świat nie znający późnego Puszkina!
   - Wszystko na świecie podlega kompensacji. Nie było 
Puszkina, był ktoś inny.
   - Oczywiście - powiedział Maurycy, kierując się do 
wyjścia. Czuł już przedsmak tego, jak wtargnie do Nataszy i 
zacznie pleść miłosne brednie.
   - Tak - powtórzyłem. - Powinna być kompensacja. A propos, 
Maurycy, ten dom, do którego pan przyjechał, mam na myśli 
Muzeum Puszkina, co w nim było?
   - Też muzeum.
   - Jakie?
   - Lermontowa - powiedział Maurycy. - No, idę.
   - Lermontowa? A czy nie można by założyć...
   - Co tu zakładać - uśmiechnął się wyrozumiale mój młodszy 
kolega. - Tam było napisane: "Muzeum Michała Lermontowa. 
1814-1879".
   - Co? - wykrzyknąłem. - I nawet pan nie zajrzał do 
środka?
   - Jestem puszkinistą - odpowiedział Maurycy z idiotycznym 
poczuciem wyższości. "Jestem puszkinistą i to mówi samo za 
siebie".
   - Pan nie jest puszkinistą! Pan jest kobyłą w kantarach!
   - Dlaczego w kantarach? - zdziwił się Maurycy.
   - Przecież sam pan przed chwilą współczuł światu, 
pozbawionemu "Eugeniusza Oniegina". Czyżby pan nie rozumiał, 
że to działa w obie strony? Przez czterdzieści lat tworzył 
rosyjski geniusz - Lermontow! Czy pan może sobie 
wyobrazić...
   Ale ten młot pozostał na swoich betonowych pozycjach.
   - Z punktu widzenia literaturoznawstwa - oświadczył - 
skala geniuszu Puszkina i Lermontowa są nieporównywalne. 
Równie dobrze mógłby pan...
   - Powstrzymaj się, szaleńcze! - zaryczyłem. - Wyrzucę cię 
z pracy! Nie zasługujesz na miano uczonego! Masz mnie 
natychmiast zaprowadzić do tamtego świata! Natychmiast! To 
dla ciebie jedyny ratunek.
   - Rozumie pan - zaczął bąkać - miałem zamiar jechać do 
Nataszy...
   - Z Nataszą to ja sam porozmawiam. I nie wątpię, że ona 
przestanie się zadawać z tak żałosnym indywiduum. Dalej, 
prowadź!
   Musiałem wyglądać strasznie, bo Maurycy oklapł i pokornie 
czekał, podczas gdy ja miotałem się po pokoju w poszukiwaniu 
złotych spinek, które miałem zamiar w tamtym świecie 
wymienić na dzieła zebrane Lermontowa.
   Gdy wyskoczyliśmy w parku z samochodu, była prawie 
dwunasta. Maurycy ponuro milczał. Najwidoczniej dotarła do 
niego cała potworność jego zbrodni wobec literatury 
światowej. Polana była już otoczona płotem i cieśle 
przybijali do niej ostatnie listwy. Nie bez trudnu udało się 
nam przedostać na teren budowy.
   - Gdzie? - zapytałem Maurycego.
   Maurycy zupełnie stracił głowę. Na skutek nieszczęśliwego 
zbiegu okoliczności robotnicy zdążyli zwalić na polanę kilka 
ciężarówek płyt betonowych. Obok, zdzierając darń, pracował 
buldożer.
   - Gdzieś tutaj - powiedział Maurycy. - Zdaje się, że 
gdzieś tutaj...
   Poszedł za buldożerem, zatrzymał się niepewnie w jakimś 
miejscu, potem wrócił do płyt.
   - Nie - powiedział. - Nie mogę pojąć... Tutaj był parów.
   - Pomóc w czymś? - zapytał operator buldożera, odwracając 
się do nas.
   - Tutaj był parów - powiedziałem tępo.
   - Był, ale się zmył - powiedział operator. - A będzie bar 
kawowy na dwieście osób. Zgubiliście panowie coś?
   - Tak - powiedziałem. - Niech pan powie, nic wam się tutaj 
nie zawaliło?
   - Tego by jeszcze brakowało - zaśmiał się operator. - 
Jeśliby się moja maszyna zawaliła, narobiłaby niezłego 
hałasu.
   Oczywiście, niczego nie znaleźliśmy.
   Należy dodać, że po dwóch miesiącach Maurycy ożenił się z 
Nataszą.
   Wierzę Maurycemu bezwarunkowo. Wszystko, co opowiedział, 
wydarzyło się rzeczywiście. Ale w naszych stosunkach nie ma 
już dawnej serdeczności.
                                   Przełożyła Ewa Skórska



