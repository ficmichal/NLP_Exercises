Autor: Kir Bułyczow
Tytul: Na ratunek

(Spasitie Galju!)

Z "NF" 2/97

   Rozdział pierwszy. Z RAPORTU

   Dnia 18 września o godzinie 16.40 od grupy, podczas 
przejścia z hali nr 3 do profilaktorium celem zaznajomienia 
zwiedzających z warunkami wypoczynku pracowników 
przedsiębiorstwa, odłączyła się Galina N., uczennica klasy 
VII B szkoły podopiecznej. Mimo zastosowanego wobec dzieci 
dozoru, który polegał na tym, że oprócz głównego technologa 
N. R. Szczukina i jego zastępcy R. G. Kłopatego grupie 
towarzyszyli wychowawca klasy VII B R. R. Kalinina i 
strażnik straży przemysłowej G. Ł. Warnawski, Gali N., 
według oświadczeń jej kolegów klasowych obecnych podczas 
incydentu, udało się dyskretnie odejść na stronę pod 
pretekstem poprawienia pończoch. Do takiego zachowania 
popchnęły ją krążące wśród dzieci pogłoski o tym, że na 
terenie przedsiębiorstwa kryją się pewne skarby i sławetne 
Jeioro Życzeń. Wyżej wspomnianą Galinę N., według 
oświadczenia nauczycielki R. R. Kalininy, charakteryzuje 
zmienność charakteru, ciężka sytuacja rodzinna i słaba 
dyscyplina.
   Po odkryciu zniknięcia Galiny N. podjęte zostały 
następujące środki:
   a) w sieci wewnętrznej przedsiębiorstwa ogłoszono 
komunikat w nadziei, iż Galina N. nie zagłębiła się zbyt 
daleko w głąb Strefy i zawróci po usłyszeniu wezwania. 
Środek ten nie dał efektu;
   b) grupa uczniów została czasowo zatrzymana w 
profilaktorium, gdzie została im wydana gorąca kolacja; 
wyłączono wideofon, by pogłoski o zniknięciu Galiny N. nie 
rozeszły się po mieście i wśród ludności nie wywołały 
zbędnej paniki;
   c) ściągnięty został z domu G. W. Wasjunin, monter z hali 
nr 2, który, jak wiadomo, bywał samowolnie w Strefie, za co 
został ukarany naganą i ostrzeżeniem o zwolnieniu w wypadku 
recydywy.

Rozdział drugi. STALKER ŻORA

   Wyciągnęli mnie z wyrka. Skończyłem robotę o drugiej i 
poszedłem spać. Obudził mnie telefon od głównego technologa.
   - Przepadł dzieciak. Został przepuszczony do Strefy. 
Przyjeżdżaj natychmiast.
   Oczywiście odpowiedziałem, że kiedy dzielili naganami, to 
do tego pasował im Wasjunin. Kiedy jednak poszkapili i 
dzieciaka przepuścili - to do Wasjunina lecą po ratunek!
   Ubrałem się i przyjechałem do przedsiębiorstwa.
   Tam przy bloku trzecim byli i się krzątali: dyrektor, 
główny technolog, zastępcy, straż przemysłowa. Dyrektor 
powiedział do mnie:
   - Potrzebujemy, Stalker, pomocy.
   Wołają na mnie Stalker przez jeden film. Był w nim tam 
taki typ, coś w rodzaju mnie. I była też Strefa. Obejrzałem 
ten film, ale nie wywarł na mnie wrażenia. Straszą tam, ale 
strachu to jakoś nie czuć. Gdzie im do naszej Strefy.
   - Nie - powiedziałem - nie jestem w formie.
   - Dostaniesz premię, poprawimy warunki mieszkaniowe - 
powiedział dyrektor.
   No chyba, pomyślałem, co to się w mieście podniesie, 
kiedy przechwycą, że dzieciak przepadł bez śladu! A szans na 
wyjście to ma niewiele. Bywało, że do Strefy różni włazili. 
Gdzież są teraz? Kto teraz zajmuje się ich dziećmi? Chociaż, 
oczywiście, pokus to jest niemało. Ale skarbów tam nie ma. 
To tylko plotki. Nikt tam daleko nie pójdzie. Być może jeden 
Łukianycz. Łukianycz to doszedł do punktu trzeciego. Dalej 
go nie puścił Biały Robal. Po powrocie pokazywał wszystkim 
bliznę na ręce.
   - Pomyśl tak o jej matce - powiedział technolog.
   - A kim jest jej matka?
   - Może ją znasz? Ona wcześniej pracowała w "Jaskółce".
   To mnie podcięło. Larisa! Serce moje, Larisa, ileż to 
było westchnień z jej powodu, ileż to łez zostało wylanych, 
a być może i krwi. I ja, jako chłopak, gapiłem się na jej 
złote kędziorki i szkarłatne usteczka! I zostałem raz 
dopuszczony. Nie, poważnie. Jeden pocałunek - i umrzeć! Więc 
Galka to jest jej? Cała matka!
   - Pójdę - powiedziałem. - Tylko przygotujcie rentę dla 
mojej Ludmiły. Jakby co, to ona będzie Paszkę wychowywać.
   - Jaką rentę? - zakrzyknął dyrektor. - Ty przecież 
wrócisz! O niczym nie chcę słyszeć! Wierzymy w ciebie, Żora!
   - Słuchaj, tylko bez demagogii - powiedziałem. - Szkoda 
mi dziewczynki, ale ja żyć to chcę. Jeśli ona poszła w głąb, 
to tam ja nie bywałem. Strefa jest Strefą. Ona człowieka nie 
uznaje. Ma własne prawa.
   Wtedy to dyrektor dał mi słowo, że w razie czego to rentę 
załatwią formalnie, jako po zabitym podczas pracy.
   Dyrektor powiedział, że pójdzie ze mną Szczukin.
   - Słuchaj, ty inteligencie - powiedziałem do Szczukina. - 
Będziesz mi tylko ciężarem. Zamiast zajmować się wyciąganiem 
dzieciaka to będę musiał ciebie na garbie taszczyć. Lepiej 
będzie, jak wezmę Łukianycza.
   Łukianycz początkowo, że za nic w świecie.
   - Mnie już tam łamało - powiedział.
   Ale poszliśmy we trójkę. Sam pobrałem w magazynie co 
trzeba. Straciłem na to prawie godzinę. Magazynier gdzieś 
sobie poszedł, dyrektor sam plomby zrywał. Wziąłem porządną 
nylonową linkę. Łukianyczowi armatę kazałem zostawić. W 
Strefie kula to nie uratuje. Szczukina pognałem do 
sportowców. Wzięliśmy od nich, od alpinistów, wyposażenie. 
Wyłamaliśmy drzwi i wzięliśmy. Dwa czekany. Namiot. Ktoś z 
naczalstwa zaczął tam mówić, że po co nam namiot, przecież 
nocować tam nie zamierzamy. Oczywiście by się przydały 
kamizelki przeciwkulowe, ale czegoś takiego to u nas nie ma. 
Wzięliśmy waciaki i swetry. Lekarka przyniosła z punktu 
medycznego bandaże, watę, ja zażądałem do manierki 
spirytusu. Było to dalsze dziesięć minut czekania. 
Ostatecznie dyrektor napełnił manierkę koniakiem ze swoich 
zasobów.
   Powiedziałem do Szczukina:
   - Zostań, Kola.
   Ale ten zamrugał, poprawił okulary i powiedział:
   - Głupstwo, służyłem w młodości w wopie. Nie kłopotaj 
się. Ciężarem to ci nie będę. To moja wina, że nie 
dopatrzyłem, i jestem za to odpowiedzialny.
   - Dobra - powiedziałem - ale miej na uwadze, że idę 
ratować nie ciebie, ale Galkę Larisy.
   - Rozumiem - powiedział.
   Tyle że waciak to był na niego za mały - ręce miał 
odsłonięte niemal po łokcie. Ale on jest uparty.
   Wyszliśmy o piątej trzydzieści.
   To mi się nie podobało. Szybko miał nastać zmierzch. A 
nocy w Strefie to nikt jeszcze nie spędził. A jeśli i 
spędził, to już nie opowie.

Rozdział trzeci. TECHNOLOG SZCZUKIN

   Szedłem w środku. Pierwszy szedł lekki, chudy i zły Żora 
Wasjunin. Zamykał przemarsz Łukianycz. Tracił odwagę, co 
chwila się oglądając. Dyrektor go zachęcił wysoką premią. 
Zresztą, to po co Łukianyczowi premia? Zadziwiająco 
nieporównywalne są nasze sprawy i ich następstwa! Ciekawe, a 
co, gdybym i ja zażądał premii? Uśmiechnąłem się w duchu. 
Pojmowałem, że dziewczynkę należy znaleźć przed zmierzchem. 
Dyrektor wziął od nas słowo, że wrócimy przed nastaniem 
ciemności. Ja go rozumiałem; zaginięcie dziewczynki było
mieszczęściem, ale nie tragedią dla przedsiębiorstwa jako 
takiego. Jeśli zginie grupa - nie obędzie się bez sądu. A 
dyrektor do emerytury miał dwa lata.
   Niosłem megafon. Kiedy go zabierałem, Żora nic nie 
powiedział. Lecz kiedy tylko ściany kontenerów skryły nas 
przed żałośnie zgnębioną grupą odprowadzającą, obejrzał się 
i krótko powiedział:
   - Zostaw.
   Położyłem megafon na skrzyni.
   - Lepiej nie hałasować - powiedział krótko. - Strefa nie 
lubi obcego hałasu.
   Chód Żory, jego głos uległy zmianie. Stał się człowiekiem 
pierwotnym. Właśnie pierwotnym - elastycznym, czujnym, 
gotowym odskoczyć. Idąc jego śladem starałem się go 
naśladować. Łukianycz za nami tupał i sapał. On tam nikogo 
nie naśladował.
   Poszczerbiony asfalt pokrywał gęsty kurz. Jeszcze osiem, 
dziesięć lat temu tutaj był plac gospodarczy 
przedsiębiorstwa. Przez te lata Strefa nas zaatakowała, 
pochłonęła tę część placu i zbliżyła się do hali trzeciej. 
Niektórzy pracownicy z drugiej zmiany twierdzą, że 
jesiennymi głuchymi wieczorami słychać ze Strefy jęki i 
krzyki. I czuć jej okropny dech.
   - Zobacz - powiedział cicho Żora. Wskazał pod nogi. 
Podszedłem do niego. Między zniszczonymi kontenerami ciągnął 
się łańcuszek śladów delikatnych dziewczęcych stóp. Przez 
szpary w kontenerach wystawały metalowe zgrubiałe części 
maszyn.
   - To ona - powiedział Łukianycz. - Zawołam ją.
   - Ciszej - odpowiedział Żora. - Przeszła tędy z godzinę 
temu. Widzisz, kurz już znów osiadł... Teraz się nie 
dokrzyczysz.
   Zatrzymaliśmy się pod dwoma płytami betonowymi, które 
utworzyły coś na podobieństwo domku z kart.
   - Byłem tutaj - powiedział Łukianycz.
   Żora podniósł rękę do góry. Od przodu doszedł cichy jęk. 
Chciałem się tam rzucić, sądząc, że to jęczy Galka. Ale Żora 
mnie zatrzymał.
   - To nie ona - wyszeptał.
   Przecisnęliśmy się po kolei przez sploty armatury. Pod 
nogami chlupotała ruda ciecz. I wtedy zrozumiałem, skąd jęk 
usłyszeliśmy - wiszące na resztkach kolumn rury, przy pełnej 
nieruchomości powietrza kołysały się, jakby je popychała 
niewidzialna siła. Rury wydawały dziwnie żałosne i 
dokuczliwe dźwięki.
   Westchnąłem z ulgą i chciałem iść dalej, ale Żora znakami 
polecił wziąć bardziej w prawo. Szliśmy, przyciskając się do 
zębisk ceglanej ściany. Śladów dziewczynki nie było już 
widać. Próbowałem sobie wyobrazić, jak ona wyglądała. 
Przecież ją widziałem w grupie tych wesołych, 
szczebioczących uczniów. Dlaczego właśnie ją pociągnęło do 
Strefy, choć wiadomo było wszystkim, że grozi tam śmiertelne 
niebezpieczeństwo? Co za zaciemniająca rozum siła siedzi w 
człowieku? Prędzej mógłbym zrozumieć Łukianycza, którego 
tutaj wiodła interesowność, lub Żorę, tak w ogóle skłonnego 
do przygód i, jak mówiły pogłoski, wynoszącego ze Strefy 
cenne i zagadkowe rzeczy. Ale dziewczynka?
   Zamyśliłem się i wpadłem na plecy znieruchomiałego Żory. 
Za mną dyszał Łukianycz. Może ma astmę?
   - Przechodzimy rurę - wyszeptał Żora. - Przechodzimy 
pojedynczo. Ja pobiegnę pierwszy. Jeśli szczęśliwie, to 
pomacham ręką. Następny będziesz ty. Nie oglądaj się i nie 
zatrzymuj.
   Pochyliłem się i zajrzałem do rury. Nie wydawała mi się 
straszna. W przodzie, niedaleko, widać było światło.
   - A obejść nie można? - spytałem.
   Żora nie odpowiedział. Głupio spytałem. Po obu stronach 
wznosiły się urwiska z cegły i zardzewiałych konstrukcji, z 
których zwisały szare brody porostów.
   Żora pochylił się i pobiegł.
   Patrzyłem jego śladem i liczyłem kroki. Jego czarna 
sylwetka wypełniała całą rurę.
   I nagle zniknęła. Zniknęła wcześniej, niż się skończyła 
rura. Mógłbym to przysiąc.
   - Zginął - powiedział Łukianycz.
   - Co ty gadasz! - warknąłem.
   - To idź pan - powiedział Łukianycz. - Ja tam się nie 
śpieszę.
   Zdawałem sobie sprawę, że iść trzeba. Zdjąłem z ramienia 
zwój linki i podałem go Łukianyczowi. Sam chwyciłem jej 
koniec.
   - Będziesz pan ubezpieczać - powiedziałem.
   Łukianycz przytaknął. Był przestraszony.
   Pochyliłem się i wszedłem do rury. Przenikał ją ostry 
nieprzyjemny zapach, podobny do zapachu amoniaku. Dno rury 
było śliskie, szedłem ostrożnie - liczyłem kroki. Żora 
zniknął przy kroku dziesiątym. Przy kroku dziewiątym się 
zatrzymałem. Zapanowała nienaturalna martwa cisza.
   Ku memu zdziwieniu dno rury i dalej wydawało się twarde, 
i przez to złudzenie wzrokowe omal nie zrobiłem następnego 
kroku, podniosłem nawet nogę, ale nie zdążyłem przenieść 
ciężaru ciała do przodu, kiedy zrozumiałem, że to dno rury 
jest w samej rzeczy tylko odbiciem jej sufitu w pokrytym 
błyszczącą błonką mroku głębokiej studni. Przysiadłem na 
piętach i spróbowałem błonkę rozerwać. Błonka pękła z 
trzaskiem i zobaczyłem - całkiem blisko, w odległości metra 
- odrzuconą do tyłu głowę Żory, która powoli wpełzała w 
czarne błyszczące bagno. Jakoś się wcale nie przestraszyłem, 
niewątpliwie byłem przygotowany na coś podobnego. Rzuciłem 
koniec linki Żorze, a sam upadłem na śliskie dno rury i 
krzyknąłem do Łukianycza, żeby trzymał mocniej - szarpnięcie 
tak naprężyło linkę, że omal jej nie wypuściłem. A tymczasem 
Żora zdołał wyciągnąć ręce z cieczy i złapać linkę, przez co 
jego twarz na moment skryła się w czerni, ale kiedy obaj z 
Łukianyczem zaczęliśmy ciągnąć, bagno wypuściło Żorę ze 
szlochnięciem i chlupotem i po chwili okropnego napięcia 
znalazł się on obok mnie. Biła od niego odrażająca woń.
   - Żyję - wychrypiał - żyję...
   - Wiedziałeś? - spytałem. - Wiedziałeś i poszedłeś?
   - To się rzadko otwiera. A od czwartej jest zamknięte.
   - Cały jest w gównie - oznajmił z wymówką Łukianycz.
   - Idziemy - powiedział Żora, podnosząc się na czworaka. I 
tak, na czworakach, popełznął do przodu. Spróbowałem go 
zatrzymać, uważając, że zwariował, ale Żora tylko ordynarnie 
odszczeknął i pomyślnie minął miejsce, gdzie przed chwilą 
ziało bagno.
   Wahałem się, czy iść za jego przykładem.
   - Nie pietraj się, idź - wychrypiał, obracając ku mnie 
czarną twarz. - To jest zamknięte.
   Popełzłem za nim i kiedy niebezpieczeństwo zostało z 
tyłu, pozwoliłem sobie zadać pytanie:
   - Co to było? Dlaczego powstało? Dlaczego zniknęło?
   - Powiem ci potem, teraz się zamknij...
   Wyczołgaliśmy się z rury. Obróciłem się. Z czarnej 
paszczy rury wyłonił się Łukianycz. Nad rurą krzywo wisiała 
emaliowana tabliczka "Toaleta czynna do 16.30". Jakby jakiś 
żartowniś tę tabliczkę powiesił chwilę temu i podpowiedział 
mi, bym się obrócił i podzielił z nim naturalną radość z 
powodu jego pomysłu. A on sam uśmiechał się z ciemności.
   W odpowiedzi na moje myśli z wnętrza rury dotarł hałas 
spuszczanej wody, jakby wybuchnął wodospad i w następnym 
momencie miał wylecieć na zewnątrz, żeby nas utopić... 
Szarpnąłem się do przodu i wpadłem na plecy Łukianycza, 
który mnie wyprzedził, i zamarł ramię w ramię z Żorą, 
zasłaniając przede mną to, co moich towarzyszy zmusiło do 
zatrzymania się.
   Początkowo mi się wydało, że stoją oni na skraju łączki, 
która rozkwitła błękitnymi chabrami, ale też zaraz stało się 
oczywiste, że polanka jest żywa, lecz nie pokrywa jej trawa 
i kwiaty, ale tysiące okrągłych, wielobarwnych szklanych 
oczu, w większości zielonych i turkusowych. Były to same 
gałki oczne, pozbawione rzęs i powiek, ale niemniej jednak 
one żyły, mrugały porozumiewawczo, przyglądając się nam, 
źrenice ich się zwężały, i po tej łączce oczu jakby się 
przetoczyła fala, przez co oczy do nas się zbliżyły, 
starając się dosięgnąć naszych nóg.
   - W prawo! - krzyknął Żora i pobiegliśmy między 
rozsypiskiem oczu i szczątkami domu z płyty, który na 
podobieństwo domku z kart złożył się w długi stos płyt, ram, 
kawałków dachu, schodów...
   Oczy były ruchliwsze od nas, płynęły, odcinając nam 
drogę, i oto już biegliśmy po oczach, które pękały z 
trzaskiem, rozpadały się pod nogami w pył, ale ku nam się 
rwały coraz to inne oczy, już się wspinały, wtaczały po 
spodniach, łaskotały nogi...
   Już nie biegliśmy - brnęliśmy przez oczy prawie po pas, a 
Żora, przekrzykując trzask i szum, krzyczał do nas:
   - Nie bójcie się, one nie gryzą, nie gryzą...
   Ale Łukianyczowi puściły nerwy. Zobaczył z boku szczelinę 
między płytami, zaczął się do niej przeciskać, rozdzierając 
wytarty mundur. Wrzeszczał i wierzgał, jeszcze moment - i 
zniknął nam z oczu, słychać było tylko, jak płyty trzeszczą 
i skrzypią, i zaraz też się rozległ hałas obwału, a stos 
płyt i schodów zaczął osiadać, wpadać do środka, grzebiąc 
pod sobą Łukianycza.
   - Finis - powiedział Żora, strząsając z siebie błękitne 
oczy.
   - Musimy go ratować - powiedziałem.
   - Miał głośny pochówek.
   - Możliwe jednak, że on żyje.
   - No to idź sam - powiedział ze złością Żora.
   - Idę - powiedziałem, patrząc z zakłopotaniem na ruiny 
domu i nie widząc ani szczeliny, ani otworu, w który można 
by było się wcisnąć.
   A Żora, nie odwracając się, poszedł wzdłuż ruin, jakby 
zapomniał o Łukianyczu.
   - Tak nie wolno! - krzyknąłem, doganiając go.
   Żora nie odpowiedział.
   Wreszcie zatrzymał się, patrząc do góry.
   Podążyłem za jego spojrzeniem i zobaczyłem, że zwał na 
wysokości trzech metrów przecina szczelina.
   - Poczekaj tutaj - powiedział Żora.
   - Nie - powiedziałem - idziemy razem.
   Żora zaklął i zaczął się drapać do góry. Pomogłem mu. 
Potem Żora wyciągnął do mnie rękę i ja też się wdrapałem.
   Szczelina była wąska, w dole ciemna. Żora rzucił do 
środka kamyk. Kamyk stukał po płytach - to znaczyło, że 
wyrwa nie była głęboka.
   Żora spojrzał na niebo. Niebo było bezbarwne, wieczorne.
   - Diabli nadali - powiedział. - Przez tego bałwana Galkę 
zmarnujemy.
   Ale widać w tym ordynarnym na wygląd facecie zwyciężył 
pierwiastek dobroci.
   Przecisnął się przez szczelinę, zeskoczył w dół, zniknął 
z widoku. I zaraz też ze środka usłyszałem:
   - Skacz, tu nie jest wysoko.
   Usłuchałem go. Uderzył mnie w nogi kamienny rumosz, 
padając na bok się potłukłem. Zamknąłem oczy. Kiedy je 
otworzyłem - wokół panowała ciemność. Ledwie można było się 
dopatrzeć sylwetki Żory.
   - Żyjesz? - zapytał.
   - W porządku - powiedziałem.
   - No to chodźmy. Musimy zejść na dół, jego tam wciągnęło.
   Żora poszedł przodem, ja się podniosłem i poszedłem za 
nim.
   - Trzymaj się ściany - powiedział Żora - ściana jest 
tutaj.
   I rzeczywiście, z prawej strony była ściana.
   - Schody - uprzedził mnie Żora, i to, że on schodzi w 
dół, rozpoznałem po tym, że jego czarny cień zaczął się 
zmniejszać.
   Schodziłem jego śladem, wymacując stopnie nogą.
   - Ostrożniej!
   Jednego stopnia nie było.
   A oto i podest schodów.
   - Któż by pomyślał, że wewnątrz są takie przestrzenie - 
powiedziałem.
   - Zamknij się. Nie wiadomo, kto nas słucha.
   - Kto może tutaj być? - powiedziałem, uśmiechnąwszy się 
pod wąsem, ruiny nie wydawały mi się okropne. Dom jak dom, 
stary...
   Pokonaliśmy kolejny odcinek schodów.
   I w tym momencie coś szybkiego i gorącego uderzyło mnie w 
szyję. Krzyknąłem. I przysiadłem. To gorące się poruszało i 
dusiło - to było Żywe.
   - Co z tobą?
   Miękkie, owłosione palce obmacywały moje policzki... 
Próbowałem jedną ręką oderwać je od twarzy, a drugą 
odruchowo macałem po ścianie. Koniuszkami palców wymacałem 
włącznik i go nacisnąłem. Zapaliło się światło. Lampa za 
białym kloszem oświetlała schody, było jasno jak w dzień.
   Gorące palce oderwały się od mojej twarzy - pod sufitem 
zaczął się miotać wielki nietoperz. I zniknął...
   Żora stał na dole i patrzył w sufit.
   - Mutant - powiedział.
   Poczułem okropny ubytek sił i opadłem na stopnie.
   Żora podszedł do mnie, uchylił mi głowę, obejrzał szyję, 
przeciągnął po niej palcami. Potem pokazał mi palce. Były we 
krwi.
   - Wampir - powiedział. - Dobrze, że światło się zapaliło.
   - Wampir? - Głos mój brzmiał głucho, ja sam go nie 
poznawałem. Jakby mówił jakiś starzec.
   - Myślę, że nie zdążył wiele wyssać. Idziemy.
   - Mogą tam być inne?
   - Mogą. Niepotrzebnie cię wziąłem ze sobą. Jeśli się 
boisz, to wyłaź.
   - A Łukianycz?
   - No właśnie.
   Weszliśmy do niskiego wąskiego korytarza, oświetlonego 
takimi samymi białymi okrągłymi kloszami. Drzwi były 
pozamykane. Podłogę pokrywała gruba warstwa kurzu. Pod 
ścianą stała otwarta skrzynia z różnobarwnymi grzechotkami. 
Zza drzwi słychać było stukot maszyny do pisania.
   - Żora!
   - Słyszę - powiedział. - Chodź.
   - Ale tam ktoś jest.
   - Powiedziałem, chodź!
   Ja jednak uchyliłem drzwi.
   Tam w pokoju panował półmrok. Światło do wnętrza 
przenikało z korytarza. Przez rozbite okno, osiągając 
podłogę, walał się stos cegieł. Na stole stała maszyna do 
pisania. Obok nie dopita butelka mleka i kawałek kiełbasy. 
Żadnych innych drzwi w pokoju nie było. I żadnego człowieka.
   - Nie wchodź! - Żora wyciągnął rękę, odciągnął mnie i 
zatrzasnął drzwi. - Żyć ci się odechciało?
   Za nami dał się usłyszeć trzask. Drgnąłem i obejrzałem 
się. Z otwartej skrzynki jak pchły wyskakiwały grzechotki i 
padały na podłogę.
   - Idziemy - powiedział Żora.
   U końca korytarza były jeszcze jedne schody zakończone 
piwnicą.
   Piwnica była długa i niska. Z rur kapała woda, woda była 
na podłodze, po wodzie pływały szerokie jasnozielone liście 
grzybienia, ale zamiast kwiatów na wodzie kołysały się kolby 
wypełnione różową cieczą.
   - Łukianycz! - zawołał Żora.
   Odpowiedziała cisza. Martwa, groźna.
   - On zginął - powiedział Żora. - Niepotrzebnie tutaj 
leźliśmy. Sami stąd nie wyjdziemy.
   Ale poszedł dalej piwnicą, odrzucając butami kolby i 
liście grzybienia. W rurze coś zaśpiewało, jakby był tam 
uwięziony ptak.
   I zaraz też zobaczyliśmy Łukianycza. Brnął nam na 
spotkanie powoli i niepewnie. Trudno sobie wyobrazić ulgę i 
radość, jakie odczułem na widok starego strażnika.
   - Łukianycz! - krzyknąłem i pobiegłem ku niemu.
   Usłyszał mnie.
   - No tak - powiedział - a ja myślałem, że to z wami już 
koniec.
   Nagle rura przecinająca piwnicę pod samym sufitem wygięła 
się, rozerwała na pół i na każdym z jej końców wytworzył się 
zębaty bezoki pysk. Pyski te obróciły się ku Łukianyczowi.
   - Padnij! - krzyknął do niego Żora. - Mówię ci, padnij!
   Ale Łukianycz był zdezorientowany lub tego krzyku nie 
usłyszał. Zatrzymał się, podniósł ręce i zaczął się opędzać 
przed pyskami.
   Z pysków wypełzły białe włochate języki, złapały 
Łukianycza za ręce, objęły je i zaczęły ciągnąć, jakby go 
chciały wciągnąć do rury.
   Łukianycz walczył, próbując oderwać od siebie te białe 
języki, ale zanim zdążyliśmy podbiec, jakoś leniwie i 
obojętnie opuścił się w wodę - liście grzybienia odpłynęły 
we wszystkie strony, jakby się obawiając jego dotyku.
   Języki z powrotem wciągnęły się do pysków, zetknęły się 
ze sobą, i rura, jak należy, wyciągnęła się pod sufitem.
   Łukianycz leżał w wodzie. Uniosłem mu głowę.
   - Za późno - powiedział Żora.
   Uniosłem strażnikowi ręce. Nie czułem tętna.
   - Idziemy - powiedział Żora. - Łukianycz nie żyje.
   - Nie - powiedziałem - nie możemy go tak zostawić.
   Spróbowałem podnieść Łukianycza, był niewiarygodnie 
ciężki, wyślizgnął mi się z rąk i upadł w wodę.
   - No pomóż mi, Żora! - powiedziałem.
   - Idiota - powiedział Żora - zobacz.
   Łukianycz szybko ciemniał, usta mu się wyszczerzyły, 
ukazały się nierówne złote zęby. Wątpliwości już nie było. 
Był martwy. Ale zostawić człowieka w piwnicy - to było ponad 
moje siły. I Żora musiał mnie dosłownie odciągać od ciała 
strażnika. Poprowadził mnie do schodów. I wtedy z tyłu 
usłyszałem głos Łukianycza:
   - Poczekaj... Szczukin, poczekaj.
   - On żyje! - krzyknąłem i wyrwałem się z rąk Żory. Ale 
kiedy podbiegłem do Łukianycza, zamarłem z przerażenia.
   Jego szeroko otwarte oczy były zupełnie białe, co więcej, 
pokryły je krótkie, białe, świecące się włoski. Łukianycz 
się śmiał. Chciał mnie złapać, więc zacząłem się cofać - 
jego palce, palce szkieletu, prawie mnie dosięgły - i 
Łukianycz nagle padł w wodę kupą szmat i zaczął się w niej 
rozpuszczać. Nie pamiętam, jak mnie Żora stamtąd 
wyciągnął...

   Rozdział czwarty. TECHNOLOG SZCZUKIN

   Byłem bardzo zmęczony. Niewątpliwie straciłem niemało 
krwi. Chciałem odpocząć, ale strach było się zatrzymywać.
   Szliśmy przez labirynt żelaznych skrzyń różnej wielkości 
i kształtu. Skrzynie były zardzewiałe, coś nimi wstrząsało, 
i z ich wnętrza docierało postukiwanie, jakby ktoś się 
dopraszał wypuszczenia na zewnątrz... Ścianka jednej była 
wyłamana.
   - Wyrwały się - powiedział Żora. - Teraz się trzymaj.
   Nie wiedziałem, co się wyrwało, i nie miałem sił na 
zadawanie pytań.
   Niebo było niebieskie, wieczorne i już się pojawiły 
pierwsze gwiazdy. Gdzieś daleko leciał samolot. Ściany 
skrzyń zwierały się nad głowami i szliśmy wąską krętą 
szczeliną.
   Teren zaczął się obniżać. Schodziliśmy do jakiegoś leja.
   Skrzynie się kończyły, ale wypadało się przedzierać przez 
zwały kłód, kłody były zgniłe, między nimi latały świetliki. 
Żora szedł pewnie. Zatrzymał się tylko raz i zamarł, 
podnosząc palec do ust. Zamarłem i ja. Już zrozumiałem, że 
jedyny ratunek - to we wszystkim się słuchać Stalkera. Nie 
mogę powiedzieć, że żałowałem tego, iż się wybrałem na tę 
nieszczęsną wyprawę. Byłem poza granicami strachu i 
ciekawości.
   Staliśmy, czekając, aż przetnie drogę przed nami długi 
łańcuch wielkich białych szczurów. Szczury nie zwracały na 
nas uwagi. Każdy z nich niósł w zębach malutką laleczkę. 
Ostatni, zupełne jeszcze szczurzątko, widać się zmęczył i 
upuścił laleczkę na ziemię. Kiedy szczury zniknęły, Żora się 
nachylił i laleczkę podniósł.
   - Zobacz - powiedział, wyciągając ją do mnie.
   Chociaż już było dość ciemno, zorientowałem się, że 
wielkości małego palca, pomalowana, ołowiana laleczka 
przedstawia Łukianycza w mundurze i czapce.
   - Dobrze pracują - powiedział Żora.
   - Kto?
   Ale Żora nie odpowiedział. Pobiegł szybko do przodu, 
mignęło przed nim jakieś żywe stworzenie.
   - Stój! - krzyknął Żora, rzucając się do przodu.
   Rozległo się wycie.
   Podszedłem. Żora leżał na ziemi, między kłodami, 
zwaliwszy się na jakiegoś chudego, obszarpanego psa.
   Pies skowyczał i wyrywał się.
   - Nie widziałeś tu dziewczynki? - spytał Żora psa.
   Pies nie odpowiadał. Skomlił tylko.
   - No i czort z tobą - powiedział Żora i psa odepchnął. 
Ten rzucił się w bok.
   Żora śledził wzrokiem, gdzie ten pognał.
   - Za nim - powiedział.
   Przyszło nam się przeprawić przez szybki, pachnący 
karbolem, mętny strumień, przedostać się przez zwał pudeł 
kartonowych napchanych szmatami. Były tam drzwi. Wymykał się 
zza nich strumień światła.
   Żora uchylił je i ujrzeliśmy dziwne widowisko.
   Wokół długiego niskiego stołu siedziało mnóstwo psów, 
chudych i obszarpanych, podobnych we wszystkim do psa, 
którego złapał Żora. Psy patrzyły na stół nie odrywając 
oczu. Po stole, oświetlone płonącymi grubymi świecami, 
biegały samochodziki i lokomotywki. Na wielkim półmisku 
pośrodku stołu leżał stos błyszczących ozdób. Nagle niektóre 
z samochodzików zaczęły się rozbijać, słabe spadały ze 
stołu.
   - Hej - powiedział Żora. - Widział ktoś dziewczynkę?
   Psy jak na komendę obróciły się ku drzwiom. Jeden z nich 
zaczął ryczeć. I wtedy usłyszeliśmy odległy płacz dziecka.
   - To ona! - powiedział Żora.
   Przebiegł przez pokój z psami, te cofnęły się warcząc. 
Pobiegłem za nim. Psy nas nie ruszyły.
   Wyskoczyliśmy z leja. Trzeba było długo przedzierać się 
przez rozlatujące się bele wełny, potem człapać po kostki w 
błocie przez martwe zarośla. Nieoczekiwanie odsłoniła się 
przed nami błotnista polana, otoczona wydzielającymi okropny 
smród dołami na odpadki.
   Pośrodku polany wznosiła się dziwna budowla, podobna do 
baszty zamku rycerskiego. Zorientowałem się, choć nie od 
razu, że jest to dolna część wielkiego komina fabrycznego. W 
kominie były zrobione drzwi. Na ziemię padał z nich słaby 
prostokąt światła. Stamtąd też docierał płacz dziecka.

   Rozdział piąty. STALKER ŻORA

   To był zamek Solveige'a. Jak on w rzeczy samej się 
nazywa, nie pamiętał nawet on sam. Jestem jedynym żywym 
człowiekiem, który go widział. Do jego wieży dotarłem w 
zeszłym roku. Jest to najdalsze miejsce, do jakiego się 
przedostałem w Strefie. Wtedy Solveige powiedział mi, że 
Jeziora Życzeń to nie ma. I mu uwierzyłem. On to wiedział.
   Szukał go wiele lat.
   Solveigem nazwał sam siebie. Sprawdzałem. Jest taka 
opera, tam Solveige przyjeżdżała do niego na nartach. Ale 
niewątpliwie staremu się pomieszała ze słowikiem. Miał 
wcześniej patefon. Ale mu się złamała igła. Obiecałem igłę 
mu przynieść, ale nie znalazłem - teraz ich nie robią.
   Jakże ta Galka do starego dotarła? Mocne chłopy zginęły, 
a ona dotarła.
   W jego zamku stał złoty tron, wprawdzie obszarpany, ale 
złoty. On do tego tronu przywiązał Galkę. Była ledwie żywa, 
bluzkę miała w strzępach, dżinsy rozdarte... Ojej, ta głupia 
to przeżyła co swoje! A tutaj jeszcze wpadła w niewolę 
maniaka!
   Stary stał przed nią. W jednej ręce trzymał otwartą 
puszkę skondensowanego mleka. W drugiej - pogiętą łyżkę 
aluminiową. Oczy miał dzikie, pełne obłędu.
   Ona to mleko jadła, w mleku miała całą fizjonomię, mleko 
ciekło jej po bluzce, po staniczku, w mleku były dżinsy, w 
mleku miała nawet włosy - widocznie na początku się 
opierała, kręciła głową. Ale teraz to nic już nie pojmowała, 
krzyczała tylko momentami, kiedy beczała.
   - Jedz - mówił, skrzypiał stary - jedź, moja królowo. Ja 
tobie niczego nie pożałuję.
   Wkładał jej łyżkę do ust, ona starała się odwrócić, on 
się złościł, tupał nogami.
   - Zostaw Galkę! - powiedziałem.
   Stary nie od razu sobie uświadomił, że przyszliśmy. Potem 
się przestraszył, rzucił w kąt i chwycił łom. Chałat mu się 
rozpiął, pod spodem był krzepki i nagi, jak go matka 
urodziła. Podniósł łom i ruszył na nas.
   Uchyliłem się, zrobiłem unik przed łomem i go rąbnąłem w 
szczękę z lewej strony.
   A Szczukin w tym czasie zaczął odwiązywać Galkę, która 
tylko szlochała. Wokół na podłodze walały się puste puszki - 
cała podłoga była ciągłą lepką białawą kałużą.
   Szczukin poślizgnął się na mleku, pomogłem mu uwolnić 
Galkę. Nie była w stanie ustać na nogach, więc ją 
odnieśliśmy na starą otomanę, na której zazwyczaj sypiał 
stary. Z otomany we wszystkie strony rozbiegły się pająki. 
Jego pająki były oswojone, umiały tańcować, sam mi to 
pokazywał.
   - Wujek Żora - powtarzała Galka - wujek Żora...
   Otworzyłem manierkę z koniakiem, zmusiłem ją do łyknięcia 
trochę. I Galka zaraz zaczęła wymiotować skondensowanym 
mlekiem.
   Myślałem, że nam zemrze. Ale nic, po kilku minutach jej 
przeszło. Okazało się, że stary tak ją karmił ponad godzinę, 
wepchnął w nią co najmniej pięć puszek. Ten psychol oddawał 
jej to, co miał najlepszego.
   Kiedy Galkę cuciliśmy, stary się ocknął, zaczął prosić, 
płakać, byśmy mu jej nie odbierali.
   Wyjrzałem na zewnątrz. Było już prawie ciemno.
   - Przenocujemy tutaj - powiedziałem.
   - Nie możemy, tam na nas czekają - powiedział mój 
technolog. - Jej matka wariuje.
   - Moja matka od rana jest pijana - powiedziała Galka.
   - Chcesz tutaj zostać?
   - Nie, zabierz mnie stąd, wujku Żora.
   - A co ciebie pociągnęło do tej dziury?
   - Potrzebne mi było... potrzebne było Jezioro Życzeń.
   - Dla matki? - spytał Szczukin.
   - Dla matki? A po co dla niej?
   - No to po co? - spytałem.
   - Potrzebna mi miłość jednego człowieka - powiedziała 
Galka.
   - Ile lat ma ten człowiek? - spytałem.
   - Czterdzieści. On ma żonę. Brzydką, grubą, zabiłabym ją!
   - Idiotka - powiedziałem - żałuję, że poszedłem cię 
wyciągać.
   Stary znowu zaczął prosić, żebyśmy Galkę mu zostawili.
   - Idziemy - powiedział Szczukin. - Jest już późno.
   - I gdzie chcesz iść? - spytałem.
   - Z powrotem.
   - Z powrotem to nie przejdziemy - powiedziałem. - Nawet 
za dnia przedarliśmy się cudem. W nocy zginiemy. Gorzej niż 
Łukianycz.
   - Oddajcie mi królową - powiedział z groźbą w głosie 
stary. - Bo Nocni to szybko przyjdą. Zjedzą was.
   - To prawda - powiedziałem. - Chodźmy.
   Wyszliśmy, stary biegł za nami, prosił, żebym mu oddał 
jego łom. Ale go odgoniłem, a po pięćdziesięciu krokach 
poleciłem moim towarzyszom ukryć się w ruinach budki 
transformatorowej. Powiedziałem do nich szeptem:
   - Siedzimy teraz cicho jakieś dziesięć minut. Niech sobie 
pomyśli, że poszliśmy.
   - A my? - spytał Szczukin.
   - A my pójdziemy dalej.
   - A czy pan tam był?
   - Tam nikt nie był. Ale za to wiem, że w drodze powrotnej 
na pewno zostaniemy zabici. A w przodzie - nie wiadomo.
   Nic nie odpowiedzieli. Byli zmęczeni. Było im właściwie 
wszystko jedno. Rozumiałem ich, mnie samemu też było 
właściwie wszystko jedno. Tylko że jestem uparty. Chciałem, 
żeby Galka wróciła do domu.
   - A kim jest ten stary? - spytała szeptem Galka. Zaczęła 
dochodzić do siebie. Żywotna jak kot.
   - To wariat - powiedział Szczukin.
   - Jest dezerterem - powiedziałem. - To mi to powiedział.
   - Jakim dezerterem?
   - Ukrył się tutaj w czterdziestym pierwszym. A może to 
trockista?
   - A cóż on je?
   - Mleko skondensowane - powiedziałem. - W czasie wojny, w 
ramach lend-lease, szedł tędy skład z mlekiem 
skondensowanym, niedaleko jest bocznica, zaciągnięto go do 
Strefy i utracono. A może to kłamstwo.
   Coś na piersi mnie załechtało. Przestraszyłem się. Może 
to coś jadowitego. Wsadziłem rękę za pazuchę. Okazało się, 
że to było zielone oko. Wyrzuciłem je, potoczyło się ku 
Galce. Ta zapiszczała. Trzeba było je rozgnieść.
   Kiedy mi się wydało, że ciągle jest cicho, poprowadziłem 
ich dalej. Ale odejść niezauważalnie się nie udało. Rozległ 
się taki hałas, jakiego w życiu nie słyszałem. Dziwny, 
okropny, donośny, jakby z tysiąc ludzi zaczęło walić w puste 
beczki.
   Odrzuciło mnie, porwało... Rzuciło na ziemię, 
pogrzebało...
   I minęło niewątpliwie ze sto lat, zanim sobie 
uświadomiłem, co się stało - Galka się natknęła na kraniec 
Wielkiej Piramidy. Tej samej, co mi ją stary pokazywał w 
ubiegłym roku. Była ona z pustych puszek. On to mleko żre od 
pięćdziesięciu lat. Dwie, trzy puszki dziennie. Ile to 
puszek - prosta arytmetyka! I całą tę piramidę rozwaliliśmy.
   Nic nam się nie stało, jeśli nie liczyć nerwów. I, 
oczywiście, przepłoszyliśmy ten cały skorpionnik. Ale 
miejsca dalsze, najstarsze, najbardziej tajemnicze, były mi 
nieznane.
   Biegliśmy przez ciernie i martwy las, przedzieraliśmy się 
przez kwitnące pomarańczowymi dmuchawcami zarośla drutu 
miedzianego. Noc jeszcze nie zapadła, tak więc, na 
szczęście, cokolwiek widzieliśmy. A może na nieszczęście.
   Galka i tak była ledwie żywa. I ona właśnie natknęła się 
na szkielet. Był on cały potrzaskany, zachowały się długie 
włosy na czaszce, strzępy dżinsów i nawet łańcuszek na 
wykręconej szyi. I Galka zaczęła ryczeć - ona znała tego 
typa. Był to hippis, co zaginął wiosną. Znaczy, że idiota 
polazł do Strefy.
   Galka ponownie zaczęła wymiotować, szarpało nią, a po 
naszych śladach już szli Żelaźni Ludzie, bezgłowe wymalowane 
mechanizmy. Dobrze, że miałem łom, ja się broniłem, podczas 
gdy Szczukin dalej taszczył Galkę.
   Omal nie wpadliśmy jak śliwka w kompot, kiedy się 
znaleźliśmy przed szczeliną. Nigdy nie słyszałem, że jest 
tutaj szczelina. Bez dna.
   Jak przedostaliśmy się na drugi brzeg - nie mam pojęcia 
do tej pory. Pełzaliśmy po pajęczynie. Zabiłem dwa pająki. 
Trzeci mi wyrwał połowę włosów... Ale uciekliśmy. A Żelaźni 
Ludzie zostali.
   Ale pająki wezwały na pomoc inne. Może to i nie są pająki 
- żółte, pluszowe, nogi mają ze sprężyn. Nie skaczą, tylko 
się kołyszą.
   Ostrożne jak szakale, czekały, kiedy pomrzemy czy 
osłabniemy. I widać było, że długo czekać to nie będą. 
Liczyłem ciągle, że Strefa się skończy, ale dokładnie to nie 
wiedziałem kiedy. I tak szliśmy według Księżyca, według 
gwiazd. Pewności to nie miałem.
   Pająki nas zagnały pod betonową ścianę. Nie wiem, kto i 
kiedy ją postawił. Miała ze trzy metry i drut kolczasty na 
górze. Ścianę tę należało pokonać, ale sił do jej pokonania 
nie było.
   Usiedliśmy rzędem, przyciskając się plecami do ściany.
   Pająki dyżurowały półkolem, też czekały, kołysały się 
niczym trener piłkarski.
   I wtedy za ścianą usłyszałem stukanie. Szybkie częste 
stukanie. I zdałem sobie sprawę, że zginęliśmy - doszliśmy 
do Otchłani. Tam jeszcze nikt nie był, ale niektórzy to o 
niej słyszeli. Robota tam idzie na całego, jakby nigdy nic, 
ale nie wiadomo, kto tam pracuje... A może to Składany 
Ślimak, co było jeszcze gorsze...
   Wówczas pająki ruszyły do ataku.
   Wstałem, ja jeden zdołałem wstać. Podniosłem łom i 
zacząłem nim machać.
   Pająki się cofnęły, uśmiechając się bezzębnymi ustami. 
Oczy świeciły się im jak spodki.
   W przypływie rozpaczy się zamachnąłem i łomem uderzyłem w 
ścianę. Odleciał od niej kawałek betonu. Zacząłem w ścianę 
walić z zapamiętaniem - niech tam będzie i Otchłań - ale 
śmierć od tych pająków była zdecydowanie gorsza.
   Wpadłem w rytm. Waliłem, waliłem i nic nie słyszałem. Ale 
kiedy Galka zapiszczała, to się obróciłem. I zobaczyłem, że 
pająki wloką mojego Szczukina. Szarpały go, ciągnęły, a on 
prawie się nie opierał. Jak szmaciana kukła.
   Rzuciłem się na pająki i zacząłem je walić łomem, miałem 
już wszystko gdzieś.
   Pająki zostawiły Szczukina. Był nieprzytomny. Powlokłem 
go pod ścianę, a pająki poszły moim śladem.
   I wtedy znów się rzuciłem na ścianę.
   Niewątpliwie nigdy jeszcze nie było we mnie takich sił. 
Jak na ostatnich stu metrach w maratonie - a potem człowiek 
umiera.
   Kawałek ściany się wyłamał i wypadł na tamtą stronę.
   Łom przeleciał przez dziurę i tam zadzwonił.
   Teraz jeśli tam nawet czekała niezwłoczna śmierć, to 
innej drogi już nie było. Tam była moja broń.
   Uratowała nas Noga. Pająki jej się boją. Wyszła z 
ciemności, skrzypiąc stawami; był to but mego wzrostu, 
sterczał z niego kamienny palec. Pająki prysnęły na boki. A 
Noga powoli skakała ku nam, żeby nas rozdeptać.
   Galkę to dosłownie wrzuciłem do dziury, a następnie 
wyciągnąłem Szczukina.
   Tam był asfalt.
   Upadłem obok Szczukina. Galka leżała na jezdni.
   Za ścianą skrzypiała Noga. Potem zrobiło się cicho. 
Zamknąłem oczy.
   W dali dało się usłyszeć znajome postukiwanie. Coraz to 
bliżej i bliżej...
   Brzęczał, nadciągając Składany Ślimak... Zacząłem macać 
rękami, chciałem znaleźć łom. Łomu nie było. Podniosłem się 
na czworaka i wtedy zobaczyłem, że ku nam jedzie nie 
Składany Ślimak, lecz tramwaj.
   Zwykły tramwaj, późny, prawie pusty. Nawet nie miałem 
pojęcia, że w Strefie są takie miejsca.
   Niechaj przejedzie. Jest to, niewątpliwie, tramwaj 
zabójca.
   Ale tramwaj nie przejechał. Skrzypiąc hamulcami zatrzymał 
się. Gdzie jest łom? Gdzie, do diabła, jest łom? Nie mogłem 
go przecież gołymi rękami!
   Z  tramwaju wyskoczyła kobieta w niebieskim sarafanie.
   Podbiegła ku nam.
   To była Larisa, matka Galki. Rozpoznam ją zawsze z 
daleka. To stara miłość. Chociaż ona się teraz rozpiła, a ja 
mam Ludmiłę i Paszkę, to ze starej miłości coś zawsze 
zostało.
   - Ja to po prostu wyczułam! - krzyknęła Lariska i rzuciła 
się ku Galce.
   A Galka znowu zaczęła płakać.
   - Mamo, ja więcej nie będę!
   I dopiero wówczas zdałem sobie sprawę, że nad ulicą się 
palą latarnie. Rzadkie, zwykłe latarnie. Siadłem na 
chodniku.
   Z tramwaju wyszedł motorniczy. Znałem go, był to Kolka 
Maksakow.
   Oboje z Larisą poprowadzili Galkę do tramwaju.
   Nadciągnęły reflektory. To była wołga dyrektora.
   Dyrektor podszedł do nas pierwszy. Usiłował potrząsać 
moją ręką. Ale ja miałem wszystkiego już dosyć... 
Powiedziałem, że Szczukina trzeba odwieźć do szpitala, bo 
stracił dużo krwi. O Łukianycza to nikt nie pytał. 
Zrozumieli widać i tak.
   Dyrektor polecił wezwać brygadę do załatania ściany.

   Rozdział szósty. TECHNOLOG SZCZUKIN

   Wypuścili mnie ze szpitala na trzeci dzień. Przez ten 
czas przygotowałem memoriał o metodach likwidacji 
fabrycznego wysypiska śmieci, które w obecnym stanie stanowi 
niebezpieczeństwo dla fabryki i okolicznej ludności.
   W memoriale wspomniałem, że nasza fabryka została 
zbudowana jeszcze przed rewolucją jako Fabryka Zabawek 
Mechanicznych niemieckiego fabrykanta Buchnera. Wysypisko 
się zrodziło, kiedy fabryka została zburzona w czasie wojny 
domowej.
   Na nieszczęście, zamiast ruiny fabryki i magazynów 
rozebrać nowe hale Fabryki Zabawek Mechanicznych imienia 
Lassalle'a zdecydowano zbudować w sąsiedztwie zburzonych. A 
kiedy w dwudziestym piątym fabryka spłonęła, to podczas 
odbudowy znowu ją przesunięto. Od tamtej pory wysypisko 
zaczęło być wykorzystywane i przez inne przedsiębiorstwa 
miejskie. Wysypisko nabrało samodzielności i fabryka 
stopniowo się cofała pod jego naporem, zostawiając w jego 
władaniu zagubione magazyny i drogi dojazdowe. A wysypisko 
ciągle rosło. Podejmowano co i rusz decyzję co do likwidacji 
wysypiska, kiedyś nawet próbowano wprowadzić je w życie, ale 
zginęły tam dwa spychacze, jednego operatora nie udało się 
odnaleźć, drugi to się wydostał, ale zwariował... Wysypisko 
zaczęto w mieście nazywać Strefą, i nawet się pojawili 
stalkerzy... Obecnie to fabryka odsunięta jest przez 
wysypisko od ulicy Młodzieżowej o sześć kilometrów i nikt 
dokładnie nie wie, co dzieje się wewnątrz. Napisałem, że 
wysypisko się przekształciło w zamknięty ekosystem. W każdej 
chwili może w nim nastąpić skok jakościowy i ono zaatakuje 
fabrykę lub ulicę Młodzieżową, z którą graniczy, oddzielone 
tylko betonowym płotem. Dlatego zażądałem, żeby wysypisko 
niezwłocznie zostało zbombardowane przez lotnictwo wojskowe.
   Po wyjściu ze szpitala memoriał przekazałem dyrektorowi.
   Przeczytał go przy mnie. I zaproponował pójście na urlop. 
Powiedział, że sobie zasłużyłem na urlop.
   - A co z wysypiskiem? - spytałem.
   - Trochę tu pan przesadził. Ale źródło tego jest 
zrozumiałe - powiedział dyrektor, uciekając oczami. - Nerwy.
   - Pan tam nie był! - krzyknąłem. - Pan nie wie! To jest 
straszne! Proszę pamiętać o losie Łukianycza.
   - Podejmiemy bezwzględnie środki - powiedział dyrektor. - 
Ale co do lotnictwa, to pan przesadza. Tak więc, proszę się 
leczyć, odpoczywać.
   Dyrektorowi do emerytury zostało dwa lata...

   Rozdział siódmy. Z ZARZĄDZENIA NR 176 W FABRYCE ZABAWEK 
MECHANICZNYCH IMIENIA FERDINANDA LASSALLE'A:

   "...Wychodząc z powyższego, przedsięwziąć niezwłocznie 
następujące środki:
   1. Postawić od strony hali nr 3 tymczasowe ogrodzenie 
wysypiska kosztem zaoszczędzonych środków działu socjalno-
bytowego.
   2. Wzmocnić straż peryferii wysypiska w czasie nocnym, do 
czego znaleźć środki na zwiększenie etatów straży 
przemysłowej o dwóch ludzi.
   3. Tymczasowo, aż do specjalnego rozporządzenia, 
wstrzymać zwiedzanie fabryki przez wycieczki, a także 
wstrzymać przedostawanie się na terytorium przedsiębiorstwa 
przedstawicieli prasy, którzy nieodpowiedzialnymi 
wystąpieniami mogą dezorientować społeczność.
   4. Przyjść do wiadomości postanowienie Organizacji 
Terenowej Przedsiębiorstwa o zwrócenie się do zarządu 
Głównego Ministerstwa Przemysłu Terenowego Fabryki Zabawek 
Mechanicznych o wydzielenie dodatkowych funduszy na 
doprowadzenie do porządku terytorium fabryki.
   5. Podać całemu składowi osobowemu przedsiębiorstwa 
deklarację o niedopuszczalności rozpowszechniania pogłosek 
na temat przypuszczalnego istnienia nieznanych zjawisk w 
rejonie terytorium fabrycznego. W tym celu przeprowadzić 
zebrania w kolektywach wydziałów i dyrekcji.
   6. Przeprowadzić w stosownych organach zaopatrzenia 
socjalnego ustanowienie renty w podwójnej wysokości po 
pracowniku straży przemysłowej Warnawskim G. Ł., jako 
poległym podczas wykonywania obowiązków służbowych.
   7. Monterowi G. W. Wasjuninowi udzielić nagrody w 
wysokości dwutygodniowego uposażenia.
   8. Zastępcy Głónego Technologa N. R. Szczukinowi udzielić 
dodatkowego urlopu celem leczenie.
                                  Dyrektor Fabryki
                                  Zabawek Mechanicznych
                                  im. Ferdinanda Lassalle'a

                             Przełożyła Ewa Skórska

