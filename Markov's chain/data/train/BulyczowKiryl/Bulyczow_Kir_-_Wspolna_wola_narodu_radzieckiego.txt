Autor: Kir Bułyczow
Tytul: Wspólna wola narodu radzieckiego

(Jedinaja wola sowietskogo naroda)

Z "NF" 10/97

   Niniejsze zapiski dotyczą wydarzenia, które miało miejsce 
w czasie ostatniego roku życia Leonida Iljicza Breżniewa. 
Wówczas ich publikacja była absolutnie niemożliwa: system 
grobowego milczenia i powszechnej dobrowolnej amnezji 
działał bez zarzutu. Połowa obszaru Krasnojarskiego mogłaby 
się zapaść pod ziemię, ale jeśli nie było przy tym 
przypadkowego zagranicznego turysty, ignorowaliśmy to 
wydarzenie. O trzęsieniu ziemi w Aszchabadzie dowiedziałem 
się dwadzieścia lat po zagładzie miasta. A o wojnie w 
Afganistanie - dopiero, gdy nasze wojska zaczęły się stamtąd 
wycofywać. Przez cały czas myślałem, że udzielamy tam 
bezinteresownej pomocy, dostarczając artykuły spożywcze i 
przemysłowe.
   Nie wiem, co skłoniło mnie do utrwalenia okoliczności 
Wielkiego Głosowania. Być może przeczucie zgonu Sekretarza 
Generalnego.
   Widziałem Kabinę na własne oczy. Pod koniec października 
wylądowała na brzegu rzeki Moskwy, obok Zwinigorodu, na 
terenie pensjonatu akademickiego. Wylądowała o świcie, bez 
fanfar i fajerwerków, pomiędzy oranżerią, gdzie hoduje się 
róże i goździki dla zaprzyjaźnionych organizacji, a zejściem 
na przystań.
   Kabina wyglądała niepozornie i była podobna do metalowego 
garażu. Jej dach świecił się, ściany były matowe. Drzwi 
zamknięte.
   Gdy dyrektor pensjonatu, obudzony przez ogrodnika, 
podszedł do kabiny, wziął ją za czyjś chuligański wybryk. 
Spróbował otworzyć drzwi. Bez skutku.
   Gdy czekaliśmy na przybycie milicji, Kabina zaczęła 
nadawać. Ona nadawała, a my, pensjonariusze, otoczyliśmy ją 
ciasnym kręgiem.
   Głos Kabiny był głęboki, niski i bez akcentu.
   "Mieszkańcy Związku Radzieckiego - mówiła Kabina - my, 
psychologowie Wielkiej Wspólnoty Cywilizacji Galaktycznych, 
przeprowadzamy eksperyment i prosimy was o wzięcie w nim 
udziału. Naszym celem jest ustalenie, kto z nieżyjących już 
ludzi jest najbardziej lubiany i popularny w waszym kraju. 
Za trzy dni, o godzinie dwunastej czasu moskiewskiego, 
wszyscy mieszkańcy ZSRR usłyszą sygnał. Po usłyszeniu go 
powinni pomyśleć imię ulubionego człowieka. Ta osoba, która 
zdobędzie największą liczbę głosów, ożyje wewnątrz tej 
Kabiny i będzie taką, jaka była w dniu zgonu, ale zdrową i 
zdolną do życia. Myślcie, drodzy bracia i siostry".
   Głos Kabiny był słyszalny nie tylko na terenie 
pensjonatu. Dziwnym sposobem rozbrzmiewał on we wszystkich 
zakątkach kraju, w uszach każdego z milionów moich 
współobywateli.
   - Prowokacja - powiedział dyrektor pensjonatu. To była 
pierwsza reakcja na obwieszczenie. Pozostali słuchacze 
milczeli. Wtedy jeszcze nikt nie wiedział, że Kabina 
przemawiała do całego narodu. Myśleliśmy, że to 
obwieszczenie dotyczy tylko nas. A ponieważ zazwyczaj nie 
wierzy się w przybyszów z kosmosu, mimo że bardzo by się 
chciało, ludzie stojący obok mnie zaczęli się nieufnie i 
niepewnie uśmiechać.
   Mniej więcej po półgodzinie na teren pensjonatu wjechało 
kilka wojskowych ciężarówek i trzy czarne wołgi. Polanę 
wokół Kabiny otoczyły wojska KGB, zaś mieszkańców pensjonatu 
przewieziono specjalnymi autobusami do Moskwy, gdzie każdego 
przesłuchiwano oddzielnie. Wydarzenie nie miało dla świadków 
żadnych nieprzyjemnych następstw, nie licząc tego, że nie 
zezwolono mi na wyjazd turystyczny do Bułgarii.

   Następnego dnia rankiem, po otrzymaniu sprawozdania 
generała-lejtnanta Koladkina, Biuro Polityczne KC KPZR 
zebrało się na posiedzenie.
   Przewodniczył Leonid Iljicz Breżniew, wówczas jeszcze 
żyjący.
   Jako pierwszy wystąpił generał-lejtnant Koladkin, który 
zameldował, że Kabina jest zamknięta, przeniknięcie do 
wnętrza nie zostało dotychczas zrealizowane, mimo prac 
specjalnej grupy. Tworzywa, z którego wykonano Kabinę, nie 
wzięto do analizy ze względu na jej wyjątkową twardość. 
Rozpoczęto prace podkopowe.
   - To znaczy, nie zrobiliście nic? - zapytał Breżniew, 
zwracając się do Andropowa, który już nie pracował w KGB, ale 
Leonid Iljicz o tym zapomniał.
   - Pośpiech może tylko zaszkodzić - powiedział Andropow. - 
Mamy jeszcze trzy dni.
   - Jakie są doniesienia ze Stanów Zjednoczonych? - zapytał 
Breżniew.
   - Telefonował Dobrynin - powiedział minister spraw 
zagranicznych Gromyko - że w USA też miał miejsce taki 
fenomen. Niedaleko New Jersey. Panuje tam masowa psychoza.
   - Niewykluczone, że to prowokacja - powiedział 
Czernienko. - Oni to potrafią. Krzyczą "Łapaj złodzieja!" A 
sami nie lepsi.
   - Konstantin Ustinowicz zrobił ważną uwagę - powiedział 
Breżniew w zamyśleniu - coś jeszcze?
   - Są informacje z Pekinu - żując wargi powiedział 
Gromyko.
   - Czyżby u nich też? - zdziwił się Ustinow.
   - Oficjalnych wiadomości nie ma, ale tłumacze z naszego 
poselstwa przechwycili tekst. Treść ta sama.
   - Niewykluczone, że to prowokacja - powiedział Ustinow. - 
Proponuję zmobilizować Zabajkalski i zachodnie okręgi 
wojskowe.
   - A co mówią nasi uczeni? - zapytał Breżniew.
   Uczeni nie zostali zaproszeni do Biura Politycznego. 
Odpowiedział za nich Andropow.
   - Zasięgnąłem informacji w Akademii Nauk. Podchodzą do 
tego sceptycznie. Twierdzą, że w Kosmosie nie ma życia.
   - Wobec tego kontynuujcie badania - powiedział Breżniew. - 
A my przechodzimy do innych spraw. Chciałbym, towarzysze, 
poinformować was o moich pertraktacjach z towarzyszem 
Machelem, który, jak wiecie, jest przywódcą Mozambickiej 
Republiki Ludowej.
   Biuro Polityczne przeszło do spraw bieżących, ale nie 
zdołało się w nich zagłębić. Po półgodzinie każdy członek 
Biura Politycznego, podobnie jak każdy obywatel ZSRR, 
usłyszał powtórną informację Kabiny.
   Członkowie Biura Politycznego w milczeniu wysłuchali 
obwieszczenia. Po chwili Breżniew powiedział:
   - Izolacja akustyczna w tym pomieszczeniu jest poniżej 
wszelkiej krytyki.
   - Zostaną przedsięwzięte odpowiednie środki - powiedział 
Czernienko.
   - Za późno - powiedział Breżniew - jeśli my słyszymy 
tutaj, to ktoś mógł nas usłyszeć stąd.
   - Bardzo trafna uwaga - powiedział Czernienko.
   Wszyscy milczeli. Wreszcie Dołgich ośmielił się przerwać 
ciszę.
   - Jest informacja z Nowosybirska. Tam też słyszeli.
   - A jeśli to nie prowokacja? - Breżniew objął wzrokiem 
swoich współtowarzyszy.
   - Niewykluczone - pierwszy poparł Generalnego Andropow - 
że powinniśmy zareagować.
   Postanowiono ogłosić przerwę na obiad i zabiegi 
lecznicze. Po czym zebrać się ponownie.

   W tym czasie jechałem do Moskwy autobusem z zasłoniętymi 
oknami. Obok mnie siedział profesor Jewstigniejew z 
Instytutu Ichtiologii.
   - Co pan o tym myśli? - zapytałem.
   Profesor był zamyślony, okulary zjechały mu na czubek 
nosa, jakby szykowały się do skoku w górną kieszeń 
marynarki. Od profesora pachniało pyłem i cebulą. On był tak 
podobny do wizerunku typowego profesora, że było jasne - w 
nauce jest zerem. Naukę posuwają naprzód jedynie ci, którzy 
nie wyglądają na profesorów.
   - Zmarła moja żona - powiedział profesor i spróbował 
odsunąć palcem storę w oknie, jakby wątpił, czy rzeczywiście 
wiozą nas do Moskwy.
   - Obywatelu - zawołał na niego porucznik - wyglądanie 
jest zabronione.
   - Bardzo mi przykro - powiedziałem profesorowi.
   - A jeśli to szansa na odzyskanie jej?
   Popatrzyłem na niego ze zdziwieniem. Okazało się, że 
profesor uwierzył w moc Kabiny.
   - Ja rozumiem - powiedział profesor - każdy będzie 
pragnął swojego.
   - W takim wypadku ma pan mało szans - uśmiechnąłem się.
   - Szanse są - powiedział profesor. - Każdy człowiek, 
nawet jeżeli nie uwierzy, zapragnie zmartwychwstania kogoś 
bliskiego. Każdy swojego. A ja mam pewne oszczędności.
   - I cóż?
   - A pan, osobiście, wymyślił, kogo chciałby pan ożywić?
   Wtedy uzmysłowiłem sobie, że nie wymyśliłem.
   - Może Puszkina? - zapytałem.
   - Pan nieżonaty? Zresztą, jest pan jeszcze młody.
   - Nie, nieżonaty.
   - A jeżeli zaproponowałbym panu - profesor schwycił 
okulary, które runęły w dół - powiedzmy, pięćdziesiąt rubli, 
i powiedziałbym panu imię mojej żony. Przypuszczam, że 
potrzebuje pan pieniędzy?
   - Zrobiłbym to nawet za darmo - powiedziałem - ale pana 
szanse są zerowe.
   - Mam na książeczce cztery tysiące trzysta - powiedział 
profesor szeptem, przybliżając usta do mojego ucha.
   - Przerwać rozmowy - powiedział z tyłu porucznik.
   - A jeśli zdobędę dwudziestu ludzi? - powiedział 
profesor szybko i odsunął się. Wzrok miał ptasi i pusty.
   - Będę musiał pomyśleć - powiedziałem.
   - Sześćdziesiąt rubli? - powiedział profesor. - Więcej 
nie mogę.
   - A jeśli wezmę pieniądze i niechcący pomyślę o kimś 
innym?
   - Nie jestem taki naiwny - powiedział profesor. - Da mi 
pan pokwitowanie, że zobowiązuje się pan myśleć tylko o 
mojej zmarłej żonie.
   Pomysł profesora był naiwny. Profesor nie wiedział, że w 
Muzeum Puszkina na Kropotkińskiej właśnie odbywało się 
posiedzenie komisji, która jednogłośnie postanowiła 
wskrzesić Aleksandra Siergiejewicza Puszkina.
   W tym samym czasie tłum ludzi huczał, a nawet tańczył 
dokoła Muzeum Stalina w Gori. Wielu ludzi było przekonanych, 
że wkrótce prawdziwy wódz zmartwychwstanie i zaprowadzi 
porządek w tym chorym kraju.

   Biuro Polityczne zebrało się ponownie po obiedzie. 
Przywódcy państwa byli najedzeni, ale zdenerwowani. Miały 
zapaść historyczne decyzje.
   - Na wstępie - powiedział Leonid Iljicz - wysłuchamy 
wiadomości z zagranicy. Proszę, Andrieju Andriejewiczu.
   Gromyko pożuł wargi i powiedział:
   - W skrócie. W USA panuje anarchia. Telewizja 
przeprowadza badania opinii publicznej. Rozpoczęły się 
burzliwe demonstracje.
   - Chwileczkę - Breżniew gestem powstrzymał mówcę i 
zwrócił się do Szczekołowa, którego specjalnie zaproszono na 
posiedzenie Biura Politycznego.
   - Wzmocnijcie moskiewską milicję - powiedział Breżniew. - 
Poderwijcie na nogi akademię, uczelnie milicyjne. Zresztą 
sami wiecie, nie ja was będę uczyć. W stolicy musi być 
porządek.
   - To już zostało zrobione - Szczełokow pozwolił sobie na 
uśmiech.
   - Czego chcą reakcyjne kręgi w Ameryce? - zapytał 
Breżniew Gromykę. - Za czym opowiada się postępowa część 
społeczeństwa?
   - Jak zawsze, obraz pełen sprzeczności - powiedział 
Gromyko. - Postępowa część społeczeństwa na południu kraju 
opowiada się za przywróceniem do życia murzyńskiego lidera 
Martina Lutera Kinga.
   Breżniew pomyślał. Po chwili powiedział:
   - Pamiętam towarzysza Martina Lutera. Dużo zrobił dla 
sprawy pokoju. A czego domaga się kapitał monopolistyczny?
   - Sytuacja zupełnego rozłamu - powiedział Gromyko. - Mam 
zestawionko procentowe na trzydzieści zero zero. Na 
pierwszym miejscu jest Lincoln.
   - Znam towarzysza Lincolna - powiedział Breżniew. - A 
jakże. Postępowy działacz państwowy. A co tam w Chińskiej 
Republice Ludowej? To dla nas ważne.
   - Radio Pekin ogłosiło, że ma się odbyć wskrzeszenie Mao 
Tse Tunga. Podaje się, że to wskrzeszenie zostało osobiście 
zabezpieczone przez przewidującego towarzysza Mao.
   - Mało prawdopodobne - powiedział Breżniew.
   - Myślę, że to tylko zasłona dymna, wpływowe siły w 
Republice Chińskiej nie dopuszczą do tego.
   - Dlaczego? - Breżniew dźgnął ołówkiem w pierś 
Kuzniecowa. Zainteresował się.
   - Tam głowy polecą. To tak, jakbyśmy my Stalina 
wskrzesili - Kuzniecow pamiętał czasy kultu jednostki.
   Zamarł, czując wokół siebie próżnię. W pokoju zapanowała 
taka cisza, jakby wszyscy przestali oddychać.
   - Dopuściliście się nietaktu, towarzyszu Kuzniecow - 
powiedział wreszcie Breżniew. - Nie spodziewaliśmy się tego 
po was, starszym człowieku. Komunista nawet na chwilę nie 
powinien zapominać, że naszym wielkim nieżyjącym wodzem jest 
Włodzimierz Iljicz Lenin.
   - Ależ ja do niczego nie wzywam - powiedział Kuzniecow, a 
na jego policzki wystąpiły czerwone, starcze plamy. - 
Chciałem zaproponować właśnie Iljcza.
   - Jeśli - powiedział Czernienko - to wszystko nie jest 
prowokacją.
   - Otóż to - poparł go Breżniew. - A czyją prowokacją, 
ustaliliście?
   - Małe szanse - powiedział Andropow. - Chociaż w tej 
sytuacji wolałbym, żeby to była prowokacja.
   - Nie rozumiem - westchnął Breżniew.
   - Jeśli to prowokacja, to skończy się na niczym. Jeśli to 
nie prowokacja, a, powiedzmy, prowokacja na skalę 
galaktyczną, to musimy wziąć to wydarzenie pod kontrolę i 
zapewnić, żeby naród jednogłośnie zażyczył sobie tego 
kandydata, którego wybierze Biuro Polityczne. I musimy 
podjąć odpowiednią decyzję. - Głos Andropowa był cichy, ale 
twardy i groźny. Andropow stał się podobny do Berii i, mimo 
że było to tylko zewnętrzne podobieństwo, Breżniew zjeżył 
się wewnętrznie.
   - Jaką decyzję? - Breżniew usłyszał swój głuchy, 
zacinający się głos i zrozumiał, że głos go zdradził: nie on 
ma zadawać pytania. On ma podejmować decyzje.
   - Ależ wy sami wskazaliście! - zdziwił się Andropow.
   - Ludzkość miała tylko jednego geniusza - powiedział 
Czernienko. - I właśnie Włodzmierz Iljicz jest nam 
potrzebny, prawda, Leonidzie Iljiczu?
   Ale Breżniew milczał. Nie odpowiedział Czernience w żaden 
sposób, ani słowem, ani gestem. Dlatego, że spłynęło na 
niego zrozumienie... To była prowokacja. To była 
gigantyczna, kosmiczna, może nawet galaktyczna prowokacja, 
skierowana przeciwko niemu, Generalnemu Sekretarzowi 
osobiście i przeciwko państwu radzieckiemu w ogóle.
   Ustinow, który nie domyślił się biegu myśli Generalnego, 
dolał oliwy do ognia.
   - W kolektywach mas - powiedział - i w niektórych 
jednostkach wojskowych odbywają się spontaniczne zebrania 
pod hasłem: "Lenin jest z nami! Lenin wiecznie żywy!" W tej 
sytuacji proponuję podtrzymać to, co zapoczątkowały masy.
   Zabrzmiały oklaski.
   Breżniew w milczeniu wstał i skierował się do wyjścia.
   Od drzwi rzucili się ochroniarz i lekarz. Myśleli, że 
Generalny potrzebuje reanimacji. Ale on przeszedł obok nich.

   Wypuszczono mnie nad ranem. Protestowałem, mówiłem, że 
metro jeszcze nie jeździ.
   - Na taksówkę znajdziecie - powiedział major, który 
przesłuchiwał mnie ostatni. Znał zawartość mojego portfela.
   Nie wziąłem taksówki. Poszedłem pieszo. Świt był jasny, 
ale zimny. Na ulicy leżały ostatnie liście.
   W mieście panował nienaturalny spokój. Zupełnie, jakby 
zaczęła się Olimpiada. Na każdym rogu stali milicjanci. Po 
dwóch, po trzech.
   Obok Komitetu Rejonowego Partii tłoczyło się, marzło i 
przestępowało z nogi na nogę kilku przygnębionych, ale 
skupionych emerytów. Kordon milicjantów oddzielał ich od 
drzwi Komitetu Rejonowego.
   Kiedy przechodziłem obok, jeden z emerytów w czarnej, 
wyświeconej marynarce, obwieszonej znaczkami dywizjonowych i 
armijnych jubileuszy, podniósł kościstą pięść i cichutko 
wykrzyknął:
   - Lenin wiecznie żywy!
   Milicjanci milczeli.
   Rzecz jasna, zrozumiałem: wskrzeszać będziemy Iljicza.
   Przy pomniku Puszkina na placu Puszkińskim, pomimo 
wczesnej godziny, babcie układały wianek ze świeżych astrów.
   Wtedy właśnie, przenikając do świadomości każdego, 
ponownie zabrzmiał głos Kabiny. Tekst był dokładnie taki sam 
jak wczorajszy. Staruszki wyprostowały się i jedna z nich 
głośno krzyknęła:
   - Do zobaczenia, nasz geniuszu!
   Milicjant zaczął grzecznie popychać babcię ku wejściu do 
metra.
   Być może, pomyślałem, warto było wziąć te pięć dych od 
profesora. I tak jego sprawa jest z góry przegrana.

   Biuro Polityczne obradowało od rana.
   Szczełokow przedstawił sytuację wewnętrzną. Potem 
wysłuchano raportu Komitetu Bezpieczeństwa Państwa. Sytuacja 
w kraju była, ogólnie rzecz biorąc, normalna. Na 
stanowiskach oczekiwano na decyzję z centrali, a nawet 
domagano się ich, obawiając się przegapienia inicjatywy. W 
niektórych obwodach, przewidując decyzję Biura Politycznego, 
uchwalono rezolucję "Zwrócimy Lenina narodowi". Breżniew 
milczał. Następnie Gromyko odczytał telegram od lewego 
skrzydła Partii Robotniczej Liechtensteinu, w którym m.in. 
było napisane:
   Wyrażamy nadzieję, drogi Leonidzie Iljiczu, że zobaczymy 
was na trybunie Mauzoleum w dniu parady z okazji rocznicy 
Wielkiej Socjalistycznej Rewolucji Październikowej razem z 
Włodzimierzem Iljiczem Leninem, którego dzieła kontynuatorem 
jesteście wy.
   Breżniew otworzył usta. Wszyscy czekali na to, co powie. 
Breżniew zapytał:
   - "Wy" tam z dużej litery?
   - Tu wszystko jest z dużej litery, Leonidzie Iljiczu - 
odpowiedział Czernienko uprzedzając Gromykę.
   Zamilkli. Należało coś przedsięwziąć. Sytuacja była o 
wiele bardziej złożona, niż wydawało się to na pierwszy rzut 
oka. Pierwotna decyzja, tak jednomyślnie podtrzymana 
wczoraj, po nocnych rozmyślaniach okazała się bynajmniej nie 
idealna.
   - Tutaj towarzysze z Luksemburga... - zaczął Breżniew.
   - Z Liechtensteinu - nietaktownie poprawił go Gromyko i 
Breżniew pomyślał, że Gromyko zbyt nachalnie pcha się na 
zastępcę. Ale Andropow go nie puści. Nie, nie puści. 
Breżniew zastanawiając się w ten sposób nie myślał o swojej 
śmierci - ona była czymś nierealnym. Ale nie przeszkadzało 
to w rozmyślaniu o następcy.
   - Tutaj towarzysze z Luksemburga - kontynuował Breżniew - 
stawiają mnie na Mauzoleum obok Iljicza. To nietaktowne.
   Andropow starał się nie uśmiechnąć. Ale wyobraźnia 
zdradziecko i wyraźnie rysowała obrazek - dwóch razem. Jeden 
w cyklistówce, drugi w kapeluszu. Ten obrazek był nie do 
przyjęcia.
   - A kto będzie leżał w Mauzoleum? - zapytał nagle 
Kunajew. Pytanie było dzikie i dokładnie tego można było 
oczekiwać od przedstawiciela republiki Azji Środkowej.
   - W Mauzoleum - powiedział cicho i twardo Andropow, który 
wszystko już przemyślał i zrozumiał - będzie leżał 
Włodzimierz Iljicz Lenin.
   - A na trybunie? - nie zrozumiał Kunajew.
   - Na trybunie będzie Leonid Iljicz i, jeśli okoliczności 
nie ulegną zmianie, wy również.
   Podniósł się aprobujący szumek. Wszyscy zrozumieli, że 
nie czas wskrzeszać Iljicza. Czernienko chciał z tej okazji 
wygłosić niewielką mowę, ale Kuzniecow dyskretnie położył mu 
rękę na łokciu i Czernienko ugryzł się w język. W tej 
sytuacji każde zbędne słowo groziło nieszczęściem.
   - Należy wysunąć alternatywne hasło - powiedział 
Andropow. - Według danych, które otrzymałem, przywódcy Chin 
będą się starali przywrócić do życia Sun Jat-sena.
   - Znam towarzysza Sun Jat-sena - powiedział zgodliwie 
Breżniew. Najgorsze było poza nim, znowu był wśród swoich 
pomocników, współbojowników i zwolenników tych samych 
poglądów. - Dużo zrobił dla rewolucji w Chinach. To klasyk 
chińskiej rewolucji.
   - Klasyk? - powiedział Dołgich. - Otóż to, klasyk!
   - Tylko nie Stalin! - krzyknął Ustinow. - Ja z nim 
pracowałem.
   - Postarajcie się, proszę - powiedział do niego Breżniew 
- żeby w Gruzji był spokój. Jaki tam macie okręg? 
Zakaukaski?
   - Towarzysze spełnią swój obowiązek - powiedział Ustinow.
   Wieczorem, przed wiadomościami, spiker, nie skrywając 
dreszczu podniecenia i przydechu w głosie, zakomunikował o 
decyzji Biura Politycznego i Rady Ministrów: "Jutro o 
godzinie dwunastej zero zero czasu moskiewskiego każdy 
obywatel Związku Radzieckiego wypełni swój partyjny i 
obywatelski obowiązek. Każdy zażyczy sobie, aby po długim 
grobowym śnie ocknął się i przystąpił do wykonywania swoich 
obowiązków wobec postępowego społeczeństwa wybitny klasyk 
marksizmu-leninizmu Karol Marks".
   W momencie, gdy podawano tę informację, siedziałem u 
Eleonory.
   Ella robiła kawę. Czerwone spodnie tak ciasno i 
bezczelnie opinały jej pośladki, że nagle zrozumiałem, 
dlaczego ona jest ciągle w stanie intensywnego podniecenia 
seksualnego.
   - Słyszałaś? - krzyknąłem. - Wybrali Marksa.
   - Słyszę - powiedziała Ella spokojnie. - Nie jestem 
głucha.
   - Ale dlaczego nie Lenina? Dlaczego? Naród ich nie 
zrozumie.
   - Po co im Lenin? - szczerze zdziwiła się Ella. - Co by z 
nim zrobili? Składali mu sprawozdania, jak przesrali jego 
świetlane idee?
   - Przymknij się, Ella! - powiedziałem. - Nie masz pojęcia 
o polityce.
   - A ty o życiu. Ja na ich miejscu natychmiast zakopałabym 
go tak głęboko, że już żaden przybysz z kosmosu by się do 
niego nie dokopał.
   - A Marks?
   - Jeszcze ci to trzeba tłumaczyć? Marks nawet po rosyjsku 
nie kapuje. Oddadzą mu Instytut Marksizmu-Leninizmu, daczę 
w Barwisze. Ile on miał lat, jak umarł?
   - Dużo.
   - No, to niech sobie dożywa ostatnich dni na emeryturze. 
Albo jeszcze lepiej - niech go przekażą do NRD. Niech tam 
się cieszą.
   Ella miała rację, ale przygniatające uczucie 
niesprawiedliwości nie opuszczało mnie. Wszystko było jakoś 
nie tak, nie w porządku.
   - To znaczy, że Ameryce będzie Lincoln, Chińczycy będą 
mieli Mao, a dla nas niemiecki klasyk?
   - Nasłuchałeś się wrogiej propagandy - powiedziała Ella - 
a ona jak zawsze kłamie. Jeszcze zobaczymy, kogo tam u nich 
wskrzeszą. A może nikogo. Jeżeli to blef.
   - Jak to blef?
   - Blef kosmiczny. Najnormalniejszy. Poddają nas badaniom. 
Pij kawę i rozbieraj się. Wychodzę dzisiaj na noc, 
zapomniałeś?
   Ella jest pielęgniarką w psychiatryku. Ma ciężki 
charakter.
   Tego wieczoru byłem beznadziejnym kochankiem. Ella była 
ze mnie niezadowolona. Zupełnie nie w porę zapytałem:
   - A co będzie, jeżeli oni, to znaczy my, zażyczymy sobie 
Lenina? Albo Lermontowa?
   - Mógłbyś się wreszcie skupić? - zapytała Ella złym, 
świszczącym szeptem.
   Później, gdy już się ubierała, powiedziała:
   - Zażyczycie sobie, akurat! Jutro postanowimy. I nawet 
przeprowadzimy próby.

   Miała rację. Przez cały następny dzień od granicy do 
granicy w naszym kraju wrzało.
   W każdej fabryce i w każdym kołchozie organizowano 
spontaniczne mityngi pod hasłem: "Marks wiecznie żywy!" 
Pionierzy w radiu śpiewali napisaną tej nocy przez 
kompozytora Szaińskiego krzepiącą piosenkę: "Wszystkie tomy 
"Kapitału" Marks napisał nam od nowa!" - z refrenem: "Nauczmy 
się, przyjaciele, wszystkich tomów po kolei!"
   U nas też było zebranie.
   Kuprianow powiedział, że twórczy rozwój marksizmu otrzyma 
potężny bodziec, który pozwoli nam na pozostawienie systemów 
filozoficznych Zachodu daleko w tyle. Nowe prądy, 
odzwierciedlające troskę... i tak dalej. Przedstawiciel 
Komitetu Rejonowego przeczytał z kartki tajne opracowanie. W 
nim otwarcie mówiło się, że Biuro Polityczne z uwagą zbadało 
bieżący problem. Wypowiedziany został sąd o wskrzeszeniu 
gorąco przez nas wszystkich kochanego Włodzimierza Iljicza 
Lenina. Jednakże otrzymane z galaktyki wiadomości przekonały 
partię i jej Generalnego Sekretarza osobiście, że w razie 
pomyślnego wyniku pierwszego wskrzeszenia Związek Radziecki 
jako jedyny otrzyma prawo powtórzenia eksperymentu. W 
świetle tego, i w głębokim przekonaniu, że partia nie ma 
prawa dopuścić do najmniejszego ryzyka względem wskrzeszenia 
naszego Iljicza, zdecydowano się na przywrócenie do życia 
wodza naszego proletariatu dopiero wtedy, gdy nauka 
dowiedzie z całą pewnością, że nie przyniesie to szkody jego 
zdolnościom umysłowym.

   Nie mogę powiedzieć, żebym w to uwierzył, ale wielu 
uwierzyło. Nie mówili wprost, ale dawali do zrozumienia, że 
w każdym nowym przedsięwzięciu możliwe jest niepowodzenie. 
Niepowodzenie z Marksem - to nieszczęście. Niepowodzenie z 
Leninem - katastrofa.
   Gdy wracałem z pracy, pomnik Puszkina był otoczony 
kordonem członków Ochotniczej Obywatelskiej Służby 
Porządkowej. Kwiatów pod nim nie było. Muzeum Puszkina 
zamknięto z powodu remanentu. Krążyły plotki, że w Gori 
przeprowadzano aresztowania. Na ulicach tłoczyli się ludzie, 
tak jakby było święto. Wielu z nich, głównie młodzież, 
hałasowało i ignorowało milicję. Po ulicy Metrostrojewskiej 
długą kolumną jechały czołgi.
   Do rana świeciło się w oknach budynków KGB na Łubiance. 
Czarne wołgi co chwila wypadały z placu Dzierżyńskiego i po 
wizgliwym okrążeniu monumentu Pierwszego Czekisty, mknęły na 
plac Stary. Później wracały.
   Ustępując wobec nalegań lekarzy, Breżniew spędził noc 
poddając się reanimacji. Dopuszczono do niego tylko 
Andropowa. Zabijali czas, pijąc herbatę. Wspominali wojenne 
historie. O jutrzejszym dniu nie mówili. Andropow zapewnił 
Generalnego, że przedsięwzięto wszelkie środki.

   Następnego dnia w całym kraju ludność zbierała się w 
aulach i salach konferencyjnych.
   Grzmiała muzyka. Emerytów i dzieci zebrano w 
przedszkolach i świetlicach administracji domów. Na ulicach 
pozostali tylko milicjanci i członkowie Ochotniczej 
Obywatelskiej Służby Porządkowej.
   Za dziesięć dwunasta Kabina po raz ostatni powtórzyła 
swoje obwieszczenie. Za pięć dwunasta zawyły syreny 
wszystkich fabryk i zakładów pracy. Zaczęło się odliczanie 
czasu.
   Zagranicznych korespondentów nie wpuszczono do 
Zwienigorodu. Miasto i okoliczne lasy otoczono czołgami.
   Biuro Polityczne i generalicja przebywali w schronie 
przeciwlotniczym, wykopanym na miejscu oranżerii. Breżniew 
patrzył na zamknięte drzwi przez silną lunetę.
   Za minutę dwunasta w kraju zapanowała grobowa cisza. 
Słychać było tylko metronom.
   Potem było sześć krótkich sygnałów dokładnego czasu.
   I wszyscy reproduktorzy Związku Radzieckiego jednocześnie 
powiedzieli:
   - Chcemy, żeby twórca marksizmu Karol Marks ożył!
   - Chcemy... żeby twórca...
   - Chcemy...
   - Chcę - powiedział w myśli Breżniew. I już nic nie mógł 
poradzić. W jego mózgu, przemęczonym zebraniami i brakiem 
snu, pojawił się obraz zmarłej mamy.
   - Mama! - wyszeptał.
   Drzwi Kabiny zaczęły się powoli uchylać.
   Andropow wyrwał z rąk oficera przenośny pulpit z 
przyciskiem. On, rzecz jasna, wierzył we wspólną wolę 
swojego narodu, ale przecież na nim ciążyła 
odpowiedzialność.
   Palec Andropowa zawisł nad przyciskiem.
   W drzwiach kabiny pojawił się człowiek...
   Andropow nacisnął przycisk.
   Nastąpił wybuch. Kabina uniosła się w powietrze i, 
rozsypując się, gruchnęła o ziemię, grzebiąc pod sobą 
Włodzimierza Wysockiego. Jego gitara poleciała na bok i 
upadła, prawie cała, na przywiędłą, jesienną trawę. Podkop, 
zrobiony wcześniej przez saperów Komitetu i nafaszerowany 
dynamitem, naprawił ewentualny błąd. Prochy Włodzimierza 
Wysockiego pogrzebano w więzieniu wewnętrznym KGB.
   Biuro Polityczne nie wracało więcej do tej sprawy. 
Ogłoszono tylko, że eksperyment zakończył się fiaskiem z 
przyczyn technicznych poza granicami Związku Radzieckiego.
   Z Kabiny w Chinach wyszedł Konfucjusz. Po miesiącu zmarł 
z powodu nieustannych zgryzot. W USA Kabina obdarowała kraj 
gwiazdą kina Marylin Monroe. Żyje ona do dziś
   A my zapomnieliśmy o wszystkim.
                                  Przełożyła Ewa Skórska
