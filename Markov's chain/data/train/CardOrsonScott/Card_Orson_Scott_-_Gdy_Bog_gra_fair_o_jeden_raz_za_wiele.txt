Autor: Orson Scott Card
Tytul: Gdy Bóg gra fair o jeden raz za wiele

(God Plays Fair Once Too Often)

Z "NF" 3/92

Spotkałem starego towarzysza na przyjęciu w londyńskiej 
ambasadzie. Oczywiście poznaliśmy się dopiero po dłuższej 
chwili - zawsze tak bywa po upływie lat. Ledwie zdążyliśmy 
skinąć do siebie na powitanie, gdy znaleźliśmy się obaj w 
zasięgu wyjątkowo głośnej rozmowy, zdominowanej przez 
najbardziej irytujący typ Amerykanina. Był to waszyngtoński 
lobbysta, jeden z tych, których zawód polega na podkupywaniu 
głosów senatorów, a teraz, nieco na rauszu, popisywał się 
tym, jak dogłębnie rozumie nieczyste rozgrywki rządowe, nie 
milknąc nawet na moment. Nudziarz.
   - Wszyscy historycy to durnie! - wykrzykiwał. - Tak samo 
politycy i dziennikarze! Wydaje im się, że trzymają rękę na 
pulsie światowych wydarzeń, ale gdy dzieje się coś naprawdę 
ważnego - powiedzmy zwycięstwo kapitalizmu nad komunizmem - 
jedyną osobą, jakiej to nie zaskakuje, jest Bóg.
   To było więcej niż mój towarzysz mógł znieść.
   - Powinien pan wiedzieć - oznajmił - że dla samego Boga 
również stanowiło to niespodziankę.
   Stwierdzenie to było tak szokujące - a reszta towarzystwa 
do tego stopnia pragnęła usłyszeć inny głos, czyjkolwiek 
głos - że zapadła cisza i mój towarzysz zyskał szansę 
opowiedzenia całej historii (a wiedziałem, że wręcz konał z 
pragnienia podzielenia się nią z innymi).
   - No dobrze - rzekł. - Nie zabierze to wiele czasu, choć 
większość z was i tak mi nie uwierzy.
   - Proszę nas wypróbować - powiedziała jedna z kobiet, a 
on wzruszył ramionami, uśmiechnął się i rozpoczął opowieść.

Działo się to pod sam koniec 1841 roku. Bóg wybrał się 
incognito do swego ulubionego pubu w Manchesterze. Wyglądał 
jak każdy inny zmęczony robotnik, opróżniający kufel przed 
powrotem do wypełnionego rozwrzeszczanymi dzieciakami 
mieszkania i żony, która po całym dniu spędzonym przy 
krosnach nie ma dla niego nawet jednego ciepłego słowa. Jego 
dłonie pokrywał brud, ubranie było poplamione potem, a na twarzy 
malował się smutek, toteż nikt nie miał ochoty przysiąść się 
do niego. Powinien więc poczuć pewne zaskoczenie, gdy do 
jego stolika podszedł krzepki bankier o silnych dłoniach. 
Lecz oczywiście dla Boga nic nie może być niespodzianką, 
natychmiast też rozpoznał swego gościa.
   - Dobry wieczór, Lucyferze - powiedział Bóg, mierząc 
towarzysza uważnym spojrzeniem. - Jeśli już upierasz się 
przy używaniu ciał moich dzieci, to czemu nie wybierzesz 
jakiegoś zdrowszego?
   - Przyzwyczajaj się - odparł diabeł. - Wszyscy najlepsi 
ludzie porosną teraz tłuszczem. Ten cały interes z 
maszynami, który uruchomiłem, już zmienił świat. Mnóstwo 
pieniędzy, bezustanna praca w zamkniętych pomieszczeniach, 
brak ćwiczeń... Sprawię, że ludzie będą napychać swe ciała 
słodyczami i tłuszczami, póki nie zaczną padać trupem, nie 
przeżywszy nawet połowy życia. Ta robótka będzie przynosić 
plony przez stulecia.
   - Czyli mniej więcej do połowy lat siedemdziesiątych 
dwudziestego wieku - skorygował Bóg. - Wtedy bogaci będą 
mieli dość czasu na wszelkie ćwiczenia, a klasy średnie 
zaczną naśladować ich sprawność i wysportowanie.
   - Tak, zgadza się. Ale dopilnuję, by u bogatych weszło w 
modę mocne przypiekanie się na słońcu i kiedy ustąpi fala 
zawałów, załatwię ich rakiem skóry.
   - I jelita grubego - mruknął Bóg.
   - Naprawdę psujesz mi całą zabawę, kiedy tak popisujesz 
się swoją wszechwiedzą.
   - Lepiej by było, gdybyś częściej o tym pamiętał, 
Lucyferze. Zawsze wyprzedzam cię o krok.
   - Jakbym o tym nie wiedział! Cała ta historia z Hiobem.
   - Ty wciąż tylko o jednym - Szatan zupełnie nie umiał 
przegrywać.
   - Bo dalej uważam, że oszukiwałeś. Od początku 
wiedziałeś, że on cię nie przeklnie.
   - Owszem. I powiedziałem ci, że wiem. Ale ty nie 
wierzyłeś.
   - Przyznaję, mój błąd - diabeł uśmiechnął się szeroko. - 
Postawisz mi kufel?
   - Sam sobie kup - odparł Bóg.
   Szatan gestem wezwał barmana.
   - Mój dobry człowieku! - zawołał. - Po kuflu dla mnie i 
mojego przyjaciela.
   Och, jak w tym momencie zwróciły się ku nim oczy 
wszystkich obecnych! Bogaty kupuje coś biednemu i to 
otwarcie. Co na to ludzie? Bóg, rzecz jasna, wiedział. 
Niektórzy pomyśleli, że ten biedny staruch musi mieć ładną 
córkę i bogaty chce z niej zrobić dziwkę. To tylko dowód, 
jak paskudny stawał się świat. Czasami Bóg czuł ogromne 
przygnębienie. Dać im parę, a oni stworzą z jej pomocą 
duszne fabryki. Tania energia miała sprawić, by dla każdego 
wystarczyło jedzenia. Stworzyłem bogaty świat, lecz oni i 
tak zdołali wyprodukować wszędzie mnóstwo biedy, nieszczęść 
i beznadziei. Lucyfer z upodobaniem przypisywał sobie 
wszystkie zasługi, ale może po prostu ludzie sami tego 
pragnęli.
   Na stole pojawiło się piwo. Lucyfer z dostojeństwem 
zapłacił dziewczynie, która je przyniosła. Oczywiście dał 
bezwstydnie wysoki napiwek. Tak właśnie działał wąż - ze 
wszystkich sił stara się, by zamienić ich życie w piekło, po 
czym daje kilka hojnych datków i zyskuje opinię szczodrego.
   - Cóż, muszę to przyznać - stwierdził Bóg sącząc napój. - 
Naprawdę udało ci się stworzyć tu w Anglii coś okropnego. I 
widzę, że na tym nie koniec. To się rozszerza. W końcu 
będzie miało podobne efekty, co niewolnictwo w Ameryce. Miną 
dziesiątki lat, nim uda mi się uleczyć rany.
   - Hmmmm - odparł Lucyfer.
   - Jasne, że potrafię. Mogę naprawić to wszystko i wiesz, 
że to zrobię. Ten twój nieszczęsny kapitalizm. Jest w tak 
oczywisty sposób niesprawiedliwy, że porządni ludzie 
niedługo zaczną się przeciw niemu buntować. Mogę go 
zniszczyć w ciągu stu lat.
   - Och, nie mam co do tego najmniejszych wątpliwości - 
mruknął diabeł.
   - Czuję w powietrzu kolejny zakład.
   - Nie zakładaliśmy się na serio od czasu Hioba. I byłem 
wtedy naprawdę bliski zwycięstwa, musisz mi to przyznać.
   - Lucyferze, przecież wiesz, że zawsze znam z góry wynik. 
Po co nadal się ze mną zakładasz?
   - To właśnie będzie jeden z warunków - wyjaśnił Szatan. - 
Musisz zamknąć oczy.
   - Zamknąć oczy?!
   - Przyrzeknij, że nie będziesz sprawdzał, jak się 
wszystko ułoży.
   - Z pewnością byłbyś zachwycony, gdybym zgodził się na 
coś takiego.
   - Nie na zawsze - uspokajał Boga Lucyfer. - Tylko na 
półtora wieku. Do początku 1992 roku. Wtedy znów będziesz 
mógł sobie być wszechwiedzący. Ileż w końcu mogę zdziałać 
przez sto pięćdziesiąt lat?
   - Dobre pytanie. Ile możesz zdziałać przez sto 
pięćdziesiąt lat?
   - Zakładam się, że doprowadzę do tego, by w 1992 sytuacja 
była jeszcze gorsza niż obecnie, a jednak w opinii najlepszych 
z ludzi będzie to wyglądało na poprawę.
   - To dość mgliste warunki - zauważył Bóg.
   - Dobrze, wyrażę to inaczej. Zakładam się, że w roku 1992 
sprawię, by miażdżąca większość porządnych ludzi na całym 
świecie uważała, że kapitalizm to najlepszy, 
najsprawiedliwszy i najcudowniejszy system ekonomiczny, jaki 
istnieje.
   - Co za bzdury.
   - I że ci sami ludzie będą przekonani, iż twój sposób 
postępowania - sprawiedliwy podział dóbr doczesnych pomiędzy 
wszystkich - to najbardziej brutalny, niesprawiedliwy, 
potworny system w historii. Zostanie całkowicie 
zdyskredytowany.
   - Żeby tego dokonać, musiałbyś sprawić, by ludzie stali 
się głupsi niż małpiatki - stwierdził Bóg.
   - A zatem stoi? Żadnego podglądania - kiedy zacznę 
wprowadzać w życie moje plany, nie wolno ci nawet na moment 
zajrzeć w przyszłość.
   - Tylko bez przymusu - zastrzegł Bóg. - Żadnych opętań. 
Możesz stosować jedynie łagodniejsze metody.
   - Kłamstwa - odparł Lucyfer. - Chciwość. I żądza 
władzy.
   - I przez cały ten czas mogę działać przeciw tobie.
   - Dokąd tylko będziesz trzymał ręce przy sobie. I żadnych 
rzutów oka w przyszłość.
   - Wydaje ci się, że jesteś bardzo sprytny.
   - Tak mnie stworzyłeś.
   - Myślałem, że dzięki tobie życie stanie się nieco 
bardziej interesujące.
   - Wiem. To było przedtem, nim zacząłeś naprawdę przejmować się 
tymi ludźmi.
   - Zawsze się nimi przejmowałem.
   - Przypuszczam nawet, mój drogi Boże Wszechmogący, że w 
rzeczywistości dopiero kiedy sprawiłem, by stali się tak 
ciemni i nieszczęśliwi, zacząłeś naprawdę czuć dla nich 
współczucie. Przyznaj - nudzili cię, kiedy jeszcze mieszkali 
w ogrodzie.
   - Tęskniłem za towarzystwem - odrzekł Bóg.
   - A ja ci nie wystarczałem?
   - Ty nie jesteś towarzystwem - stwierdził Bóg - tylko 
konkurencją.
   - Przyjmujesz zakład?
   - A stawka?
   - Jeśli wygram, to ja zniszczę następnym razem świat.
   - Nie ma mowy.
   - Daj spokój, stary, przecież wiesz, że jeśli faktycznie 
wygram ten zakład, będziesz musiał i tak rozwalić to 
wszystko i zacząć od początku, tak jak to było z Noem.
   - Żeby zalać wodą całą ziemię, musiałem zawiesić 
działanie wszystkich praw chemii i fizyki - powiedział Bóg. 
- Ty nie masz takiej mocy.
   - Widzisz? Nie ma się więc o co martwić.
   - Wiem, że kryjesz w zanadrzu jakąś sztuczkę.
   - Tak, i gdybyś naprawdę chciał, mógłbyś ją stamtąd 
wydobyć i w ten sposób poznać moje zamiary. Ale ty przecież 
grasz fair.
   - A ty nie.
   - Ale ty jesteś Bogiem.
   - Tobie zaś marzy się moje stanowisko.
   - Nie, po prostu nie chcę, by w ogóle istniało.
   - Lucyferze, nawet jeśli w końcu zniszczymy całą 
ludzkość, i tak nadal pozostanę Bogiem.
   - Zgadza się - odparł Szatan - ale złamie ci to serce.
   Bóg zastanowił się przez chwilę.
   - Uważam, że istoty ludzkie są mądrzejsze i lepsze niż 
sądzisz. Przyjmuję zakład.
   Lucyfer wydał z siebie okrzyk radości, po czym przechylił 
kufel i opróżnił go do dna.
   - Porządny z ciebie facet, staruszku! A mówią, że jesteś 
sztywnym nudziarzem. Gdyby tylko znali cię tak dobrze, jak 
ja! - z tymi słowy Szatan wstał i wymaszerował z pubu pyszny 
jak paw.
   Bóg uśmiechnął się. Co za nieprawdopodobny pomysł - 
rozgrywać następne sto pięćdziesiąt lat nie wiedząc, co 
nastąpi za chwilę. Prawdziwe wyzwanie. Może tym razem 
Lucyferowi uda się zrobić z tego zajmujący pojedynek.
   - No dobrze, skróćmy trochę tę długą opowieść. Upłynęło 
już niemal półtora wieku. I przez cały ten czas Bóg nie miał 
najmniejszego pojęcia, co wydarzy się za moment.

Amerykański lobbysta uśmiechnął się szyderczo.
   - I gdzie tu puenta?
   - Nie ma żadnej puenty - odparł mój towarzysz. - Uważałem 
po prostu, że powinniście poznać fakty. Nawet Bóg nie 
wiedział.
   - Jasne. I może jeszcze mam w to uwierzyć? - Amerykanin 
zmierzył go groźnym spojrzeniem. - Wiem, kiedy ktoś ze mnie 
robi balona.
   - Och, z pewnością. Pomyślałem jednak, że pan, tak 
obeznany z krętymi ścieżkami władzy, chciałby rzucić okiem 
za kulisy prawdziwej potęgi.
   - Dobra, powiedział pan swoje. Jeszcze jeden angielski 
snob, który nabija się z Amerykanów i do tego wydaje mu się, 
że jest bardzo sprytny.
   - Ależ wcale nie miałem takiego zamiaru! - zaprotestował 
mój towarzysz. - Po pierwsze, nie jestem Anglikiem. A po 
drugie, wzbudza pan we mnie zachwyt. Uważam, że świetny z 
pana gość. To mój kolega ma pana za kompletnego durnia.
   - Ach tak? - lobbysta spojrzał na mnie.
   - Proszę się nim nie przejmować - uspokoił go mój 
towarzysz. - Też nie pochodzi z Anglii. Poza tym jest w 
kiepskim nastroju. Widzi pan, właśnie przegrał zakład.
   - Przegrał zakład?
   - Wydawało mu się, że idzie na pewniaka. Myślał, że 
przejrzał wszystkie moje plany. Patrzył, jak przejmuję jego 
wizje sprawiedliwości społecznej, łączę je z ateizmem i 
nazywam komunizmem - i sądził, że to z mojej strony tylko 
drobna złośliwość. Następnie był przekonany, że rozumie, o 
co mi chodzi, gdy doprowadziłem do tego, by partia 
komunistyczna zdobyła władzę w Rosji i przemieniła ten kraj 
w prawdziwe piekło, ale w rzeczywistości nie miał o niczym 
pojęcia.
   - Och, pojęcie miałem - wtrąciłem. - Jakże to typowe dla 
twoich metod. Zainstalowałeś w Rosji system, nazwany 
komunizmem, lecz w istocie był to najgorszy rodzaj 
monopolistycznego kapitalizmu.
   - Nie sądzisz, że to cudowne? - zaśmiał się. - Zdobywali 
wyznawców, głosząc twoje teorie, ale kiedy doszli do władzy, 
ich praktyki były zawsze moje. Uwielbiałem ZSRR. To jakby 
IBM wykupił wszystkie inne firmy na świecie. Jeśli chciałeś 
mieć pracę, musiałeś pracować dla nich. Kapitalizm 
doprowadzony do perfekcji i to przez komuchów!
   - Oszustwo to tani chwyt - mruknąłem.
   - Oczywiście - odparł z dumą. - Tymczasem zaś 
przyglądałem się, jak ciężko pracował w Europie i Stanach, 
starając się złagodzić kapitalizm, ograniczyć go przepisami 
tak, by stał się sprawiedliwy i by biedni ludzie byli 
traktowani uczciwie. Rzecz jasna, starałem się mu 
przeszkadzać o tyle, by był przekonany, że jestem przeciwny 
temu, co robi. W rzeczywistości jednak cały czas grał pode 
mnie.
   - Zupełnie nie umiesz wygrywać - wytknąłem mu.
   - Wreszcie kilka lat temu myślał, że mnie ma. Patrzyłem, 
jak hoduje Gorbaczowa, po czym wykonuje swój ruch i osadza 
go na szczycie - niezbyt to było subtelne, wie pan. 
Uśmiercanie trzech staruchów jednego po drugim i to w takim 
tempie - jak daleko jeszcze można się posunąć?
   - Tylko dlatego, że sam chciałbyś umieć zrobić coś 
takiego - powiedziałem.
   - Uwalnia Europę Wschodnią, Związek Radziecki wprost je 
mu z ręki i nagle dostrzega pułapkę, jaką na niego 
zastawiłem! Właśnie kiedy wydawało mu się, że mnie pokonał, 
okazuje się, że wykorzystałem przeciw niemu jego własne 
działanie!
   - Wiedziałem o tym już wcześniej!
   - Ponieważ kiedy zniszczył opracowany przeze mnie system, 
tym samym kompletnie zdyskredytował całą filozofię, w którą 
wierzy! A co do mieszkańców krajów, w których zdołał nieco 
opanować kapitalizm - wpoił im teraz przekonanie, że to brak 
wolnego rynku doprowadził do załamania tamtego ustroju. 
Toteż likwidują obecnie wszelkie prawa, ograniczające dotąd 
kapitalizm na Zachodzie. Odtąd więc to zwycięscy kapitaliści 
będą dla mnie pracować! Cały świat wierzy, że to kapitalizm 
pokonał komunizm, podczas gdy w rzeczywistości stało się 
dokładnie na odwrót. Wszystkie kraje na wyścigi wprowadzają 
u siebie wolny rynek. Naprawdę będziemy teraz mieli piekło 
na ziemi!
   - Zamknij się, dobrze? - zaproponowałem.
   - Wy, lewicowcy, zupełnie nie umiecie przegrywać z 
godnością - stwierdził lobbysta.
   Mój towarzysz zignorował go.
   - A najsłodszą ironią całej sytuacji jest to, że nawet 
jego własne kościoły też twierdzą to samo. Wygrałem, 
wygrałem, wygrałem! - zapiał.
   - Tak - odparłem. - Wygrałeś.
   - Więc teraz będę mógł to zrobić - ciągnął dalej. - Ja 
zniszczę świat. To takie proste, naprawdę. Głowice jądrowe w 
dawnym Związku Radzieckim - daj mi kilka miesięcy, a trafią 
do rąk każdej grupki, która umiera z nienawiści do kogoś i 
tylko czeka, by ich użyć.
   - Zapominasz jednak - wtrąciłem - że od tej pory mogę już 
patrzeć w przyszłość.
   - Ależ oczywiście - zgodził się. - Ale nie ma już 
przyszłości, w którą warto by było spoglądać.
   Uniosłem barierę, która tak długo przesłaniała mój wzrok 
i poczułem, jak ogarnia mnie rozpacz. Lucyfer śmiał się i 
śmiał.
   Lobbysta przeniósł spojrzenie z niego na mnie i z 
powrotem na niego.
   - Hej, wy tam, powariowaliście czy co?
   - Wystarczy, żeby urżnąć się do nieprzytomności, co? - 
zachichotał diabeł.
   - Może go jednak nie zniszczę - stwierdziłem. - Nie 
muszę. Zakład mówił jedynie, że jeżeli tak postanowię, ty to 
zrobisz.
   - Wykręcaj się, ile tylko chcesz - odpowiedział. - Zostaw 
go na zawsze, mnie nie zależy. Po prostu będę nadal krzewił 
na całym świecie biedę, tyranię i krzyczącą 
niesprawiedliwość, aż w końcu będzie już tak źle, że 
ustąpisz i zdecydujesz się wreszcie unicestwić ich 
wszystkich - i ja to zrobię.
   Pomyślałem wtedy o tym, by zetrzeć wszystko do czysta i 
zacząć jeszcze raz od początku, ale na samą myśl ogarnęło 
mnie znużenie. Nie, jeśli w ciągu roku czy dwóch nie uda mi 
się naprawić zła, jakie zgotował, to koniec. Tym razem nie 
będzie żadnego Noego. Po prostu dam sobie z tym spokój i 
poszukam innego zajęcia. Czemu ci ludzie nie mogą choć raz 
przejrzeć jego kłamstw? Napluli mi w twarz o jeden raz za 
wiele. Czemu miałbym znów ich ratować?
   A przynajmniej wtedy tak myślałem. Dziś już nie czuję aż 
takiego przygnębienia. Może jutro uda mi się odzyskać nieco 
dawnej nadziei. Może znajdę znów dość zapału, by raz jeszcze 
rozpocząć z nim walkę na wszystkich frontach. Albo wybiorę 
łatwiejsze wyjście i powstrzymam go jedynie tak długo, aż 
nie znajdę swojego Noego i nie przygotuję dla niego arki. 
Tym razem będzie to musiała być arka kosmiczna, co zabierze 
nieco więcej czasu, ale najprawdopodobniej zdołam tego 
dokonać. Ostatecznie, jeśli chodzi o te rzeczy, faktycznie 
jestem wszechmogący. I naprawdę nie cierpię przegrywać.

                                Przełożyła Paulina Braiter

                      ORSON SCOTT CARD
Autor entuzjastycznie przyjętej przez miłośników fantastyki 
powieści "Gra Endera" ("NF" nr 1-5/91). Drukowaliśmy również 
jego opowiadanie "Staramy się" ("NF" nr 5/91). Powiedział 
kiedyś, że aby zrozumieć swój kraj, trzeba z niego wyjechać 
i nabrać perspektywy. Zgodnie z tą teorią, historia zawarta 
w opowiadaniu "Gdy Bóg gra fair o jeden raz za wiele" może 
wcale nie być taka fantastyczna, jak to się wydaje w 
pierwszej chwili.
   Zarówno "Gra Endera", jak i druga część tej powieści 
zatytułowana "Mówca Umarłych" znalazły się w nowej serii 
książek SF przygotowanej przez "Editions Spotkania" i 
spółkę "Fantastyka".
