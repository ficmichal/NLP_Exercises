    
    JOANNA CHMIELEWSKA
    
    
    
  Krokodyl 
  z Kraju Karoliny
      

      W pierwszej chwili, bezpośrednio po powrocie, nie zauważyłam nic niezwykłego. Alicja była jak zwykle roztargniona, jak zwykle życzliwa i jak zwykle miała mało czasu. Ja też miałam mało czasu, bo musiałam odwiedzić wszystkich znajomych i przyjaciół nie widzianych od roku, wytarzać się na łonie stęsknionej rodziny i nie w głowie mi było jakieś subtelne wnikanie w jej sprawy, ku czemu zresztą nie widziałam żadnych powodów. Trochę mnie dziwił tylko jej brak zainteresowania własnym, zamierzonym związkiem małżeńskim, napotykającym nieprzewidziane wcześniej przeszkody i oddalającym się w mglistą i nie sprecyzowaną przyszłość. Sądziłam jednak, że może się po prostu rozmyśliła i nawet cieszy ją możność uniknięcia na razie matrymonialnych więzów, do których nigdy nie miała szczególnego nabożeństwa. Przywiozłam jej niezbyt dobre wiadomości na ten temat i sama byłam nimi trochę zmartwiona, Gunnar robił takie wrażenie, jakby się chciał rozmyślić, ale Alicja wysłuchała wszystkiego bez zbytniego przejęcia. Robiła wrażenie, jakby myślała o czymś innym.
      Dopiero po blisko dwóch tygodniach puściła nieco farby. Przyszła do mnie z wizytą po raz pierwszy od mojego powrotu i oglądała w łazience przywiezioną przeze mnie przepiękną nową muszlę klozetową, starannie dobraną kolorem do istniejącego wnętrza. Pochwaliła wybór i powiedziała, że do tych instalacji muszę sprowadzić dobrego stolarza, co mnie nie zdziwiło, bo wiedziałam, że ma na myśli hydraulika.
      - Jestem zdenerwowana - dodała natychmiast potem, patrząc w zamyśleniu na zielony, lśniący nowością sedes.
      - Czym? - zainteresowałam się, porzucając myśl o umywalce, którą również powinnam była kupić jako pendent do sedesu i nie wiem, dlaczego tego nie zrobiłam. Zdaje się, że to wszystko razem nie chciało mi się już zmieścić w samochodzie.
      Alicja oderwała oko od urządzeń sanitarnych i celem zbagatelizowania wypowiedzi udała, że się śmieje, co wyglądało mniej więcej tak, jakby warczała na coś, ze wstrętem szczerząc zęby. Potem spoważniała i westchnęła.
      - Nie masz przypadkiem tego twojego lekarstwa? - spytała. - Mam wrażenie, że by mi dobrze zrobiło.
      - Mam, oczywiście. Mogę ci dać nawet całą butelkę, bo mam dwie. Zanim zdążę to wypić, i tak mi zapleśnieje, bo jakoś ostatnio nie widzę powodów do uspokajania się.
      Wyjęłam butelkę z szafki w łazience i wręczyłam jej. Alicja odkorkowała, powąchała i chlapnęła sobie zdrowo. Po czym odstawiła butelkę na umywalkę, natychmiast o niej zapominając.
      - Rzeczywiście, to jest rzadkie świństwo - zauważyła i napiła się trochę wody.
      - Włóż ją od razu do torby, bo potem zostawisz - powiedziałam. Zakorkowałam butelkę bardzo porządnie, zapakowałam w nylonową torebkę i włożyłam jej do torby, nie przypuszczając nawet, że czynię to wszystko na własną zgubę.
      - Czym jesteś zdenerwowana? - dodałam z zaciekawieniem już w pokoju.
      Byłyśmy same w domu, bo Diabeł, mój najdroższy mężczyzna, pojechał po czwartego do brydża. Lada chwila mieli wrócić. Alicja zapaliła papierosa, wrzuciła zapałkę do filiżanki z kawą i popatrzyła w okno.
      - Boję się - powiedziała bardzo poważnie, tonem pełnym niesmaku.
      - Czego?!
      - Nie wiem. Trudno określić. Zresztą nie wiem, może mi się tylko zdaje. Jestem zdenerwowana.
      - Może masz chandrę?
      - Chandrę? Chyba nie. Nie, chandry u siebie nie zauważyłam.
      - No to co cię gryzie? Masz zmartwienia? Nie masz pieniędzy?
      - Mam pieniądze i nie mam zmartwień. Jestem zdenerwowana.
      - Może ślubem?... - powiedziałam niepewnie po chwili namysłu.
      - Czyim ślubem? - zaciekawiła się Alicja.
      - Twoim, na litość boską!
      - A, moim. Nie, skąd. Na razie przecież jeszcze nie biorę ślubu. Nie wiem, może ja przesadzam?
      - Na pewno przesadzasz. Każdy przesadza, jak jest zdenerwowany, robi się od tego jeszcze bardziej zdenerwowany i w ten sposób popada w błędne koło. Może sobie sprecyzuj aktualny stan rzeczy na piśmie? Mam na myśli nasz sposób na chandrę.
      Z dawien dawna już miałyśmy opracowany znakomity sposób na chandrę. Polega on na tym, że należy sobie na kawałku papieru, najlepiej w kratkę, w dwóch rubrykach, w punktach, zapisać wszystkie rzeczy złe i wszystkie rzeczy dobre. Wydarzenia już zaistniałe i przewidywane, klęski trwałe i sporadyczne, objawy powodzenia, nieszczęścia i korzyści moralne i materialne, fakty i wyobrażenia, w ogóle wszystko, co nas aktualnie dotyczy. Jeżeli ilość punktów w rubryce złe przewyższa ilość punktów w rubryce dobre, co się zresztą zdarza nagminnie, należy dołożyć trzecią rubrykę i w niej wypisać sobie równolegle sposoby zaradzenia złemu. Pomaga jak ręką odjął!
      Kiedyś, w młodych latach, jako nieszczęścia miałam między innymi napisane jedno pod drugim: 1. Nie mam fatyganta. 2. Zgubiłam grzebień. W rubryce: Jak zaradzić stało równolegle: Kupię nowy! - myśl niewątpliwie nader pocieszająca, acz jedynie w odniesieniu do grzebienia.
      W latach znacznie późniejszych zanotowałam tragiczną informację: Zginął plan zagospodarowania terenu!. Obok widniało beztroskie zdanie: No to co mnie to obchodzi? Nie ja zgubiłam.
      W przewidywaniach nie miałam zbyt wielkich osiągnięć, wypisałam sobie bowiem swymi czasy wszystkie okropności, jakie tylko mogły mi się przytrafić, profilaktycznie wyszukując na nie antidotum, nie przyszło mi do głowy tylko jedno, a mianowicie, że moje dziecko podpali mieszkanie, co też istotnie nastąpiło.
      Alicja przed kilku laty wśród innych nieszczęść uwidoczniła wyznanie: Zalęgły mi się mole. Po długim namyśle radę znalazłyśmy tylko jedną: Pokochać!. Rada okazała się słuszna, w krótki czas potem Alicja przyznała się, że do swoich moli zaczyna żywić coraz większą sympatię, żrą bowiem wyłącznie stare rzeczy, nie tykając nowych. Widocznie mole, szlachetne zwierzątka, na sympatię również odpowiedziały życzliwością.
      Teraz jednak odmówiła wykonania owego spisu rzeczy. Zapaliła trzeciego papierosa, zostawiając na popielniczce dwa poprzednie, ledwo napoczęte.
      - Boję się - powtórzyła stanowczo.
      Przyglądałam się jej z lekką dezaprobatą. Podejrzewałam, że nie znane mi przyczyny owego tajemniczego lęku są wyłącznie wytworem jej imaginacji. Niemniej jednak rzeczywiście robiła wrażenie zdenerwowanej i zaabsorbowanej jakimś jednym tematem, w przeciwieństwie do zwykłego stanu rzeczy, kiedy była zaabsorbowana tysiącem różnych tematów równocześnie. Coś jej się widać musiało wyraźnie wybić na pierwszy plan, ale zupełnie nie wiedziałam co. Może nie tyle zlekceważyłam jej stan, ile nie potraktowałam go wystarczająco poważnie i przez długie tygodnie potem nie mogłam sobie tego darować. To, co o sobie później w związku z tym myślałam, nie nadaje się do powtórzenia w przyzwoitym towarzystwie.
      Na razie nie dowiedziałam się niczego więcej, bo wrócił Diabeł z Janką i przystąpiliśmy do rozrywek w liczniejszym gronie, a po brydżu to on odwiózł je obie, a nie ja.
      W dwa dni potem spotkałam Alicję na ulicy. Machała rękami na wszystkie bez wyboru przejeżdżające pojazdy mechaniczne. Jechałam volkswagenem Diabła, cudownym samochodem, z którym wszystko można zrobić, i widząc ją natychmiast zwolniłam. Ucieszyła się na mój widok nadzwyczajnie.
      - Słuchaj, zawieź mnie, jeśli możesz! - zawołała. - Mam dosłownie dwie minuty!
      - Dobrze, proszę cię bardzo. Do domu? - spytałam i ruszyłam w stronę Mokotowa.
      - Nie, przeciwnie, na Stare Miasto!
      - O Boże! - powiedziałam, hamując gwałtownie, żeby zdążyć zawrócić przy wylocie Sienkiewicza. Wylot Sienkiewicza brzmi może nieco dziwnie, ale nic nie poradzę, że to było akurat to miejsce. - Mówże od razu! Gdzie na Stare Miasto?
      - Zaraz - odparła Alicja, oglądając się do tyłu. - Nie wiem, nie pamiętam, pokażę ci palcem. Słuchaj - dodała po chwili - czy możesz coś zrobić, żeby ten samochód nas wyprzedził? Ten granatowy opel, co jedzie za nami?
      - Mogę, oczywiście - odparłam z rezygnacją, obserwując w lusterku sytuację z tyłu. - Zdawało mi się, że ci się spieszy?
      - Spieszy mi się, ale, być może, mam awersję do granatowych opiów. Czy opli...? Wolałabym...
      Zwolniłam zaraz za Królewską i zjechałam w prawo, nie wyrzucając kierunkowskazu dla zmylenia przeciwnika. Dla Alicji byłam gotowa narazić się nawet na mandat. Granatowy opel wyprzedził nas i przez moment miałam wrażenie, że profil jego kierowcy już kiedyś gdzieś widziałam.
      - Jeżeli on skręci w Senatorską, to ty jedź prosto, a jeżeli on pojedzie prosto, to ty skręć - poleciła mi Alicja.
      Zamierzałam się zastosować do jej życzeń, ale nic z tego nie wyszło, bo opel zrobił to samo co ja. Zjechał w prawo i zwolnił tuż przed Senatorską tak bardzo, że musiałam go wyprzedzić.
      - Cholera - powiedziała Alicja.
      Nie wnikając na razie w przyczyny jej wstrętu do, bądź co bądź, zupełnie ładnego samochodu i w ogóle nie zastanawiając się, zrobiłam coś całkowicie sprzecznego z przepisami ruchu. Tego już opel po mnie w żaden sposób nie mógł powtórzyć. Znajdowałam się na środkowym pasie. Cudowny volkswagen niemal w miejscu skręcił w lewo, z imponującym zrywem dmuchnął tuż przed nosem nadjeżdżających samochodów i pojechał z powrotem, wepchnąwszy się w jedyną lukę między nieprzerwanym sznurem, jadącym od strony trasy W-Z. Milicjanta nigdzie w pobliżu nie było widać.
      - Bardzo dobrze - pochwaliła mnie Alicja. - Co teraz zrobisz?
      - Nie jestem pewna, czy służba ruchu byłaby tego samego zdania co ty. Nie wiem, o co ci chodzi właściwie z tym oplem? Chcesz jechać za nim?
      - Przeciwnie, chcę mu zejść z oczu - odparła stanowczo. - Dziwnie często go ostatnio widuję i już mi się znudził. Jedź na Stare Miasto tak, żeby go nie spotkać.
      Pomyślałam sobie, że wobec tego najlepiej będzie wrócić na tę samą drogę, bo przecież opel przy Senatorskiej wiekować nie może. Pomyślałam też, że chyba jednak Alicja ma obsesję.
      - Znasz tego faceta? - spytałam, przypominając sobie widziany gdzieś profil.
      - Nie wiem - odparła Alicja dziwnie. - Nie jestem pewna.
      - Mam wrażenie, że go kiedyś gdzieś widziałam. Nie wiesz przypadkiem, gdzie i kiedy?
      - Mam nadzieję, że go nie widziałaś nigdy w życiu - powiedziała po chwili milczenia tonem zaskakująco poważnym i pełnym napięcia. I natychmiast zupełnie innym, dodała: - Słuchaj, a może byś mi jednak oddała moje słowniki?
      - O rany! - jęknęłam w oszołomieniu. -Alicja, czy ty czasem nie przesadzasz w tych skokach myślowych? Chyba że ci się słowniki skojarzyły z facetem? Gdzie teraz?
      - Przejedź przez rynek i skręć w lewo za Barbakanem. Nie zaraz, w następną.
      - Tam nie ma zakazu?
      - Nie wiem, jak jest, to ja wysiądę.
      - Dobrze, oddam ci słowniki. Przywiozę ci jutro. Nie, pojutrze! Wieczorem. Będziesz w domu?
      - Pewnie będę, zadzwoń przedtem. Tu! Zatrzymaj się, ja sobie tu wysiądę.
      Zatrzymałam się posłusznie, nie wyjaśniwszy kwestii faceta.
      - Dziękuję ci bardzo - powiedziała Alicja wysiadając. - Nawet nie wiesz, jaką mi przysługę oddałaś. Zadzwoń pojutrze, cześć!
      I oddaliła się, idąc w kierunku przeciwnym niż poprzednio jechałyśmy.
      W tym wszystkim właściwie nie było jeszcze nic dziwnego. Nie po raz pierwszy Alicja przejawiała jakieś osobliwości postępowania. Nie po raz pierwszy w życiu też była zdenerwowana. Miała może tym razem poważniejsze powody? Granatowy opel?... Istotnie, jechał, to fakt, ale czy aby na pewno za nami? Zgubiłyśmy go tak łatwo, chociaż może to tylko zasługa zwrotnego, zrywnego volkswagena? Nawet nie wiem, jaki miał numer... Co Alicja robiła, kiedy mnie nie było? W tym, co o niej wiem, nie ma niczego strasznego, niczego, co mogłoby być przyczyną poważnych, uzasadnionych obaw. Coś, o czym nie wiem?... Ten ślub miał się odbyć już kilka miesięcy temu, co go właściwie odwlekło? Gunnar był ostatnio jakiś wyraźnie niezadowolony, jakby zniechęcony... I ten profil, który chyba jednak na pewno kiedyś widziałam. Dlaczego powiedziała: mam nadzieję?
      Myślałam sobie o tym wszystkim w sposób mglisty i oderwany wracając do domu, a potem zajęłam się czym innym, bo miałam swoje prywatne kłopoty. Zadzwoniłam do Alicji pojutrze, ale nie było jej w domu. Zadzwoniłam następnego dnia i zdziwiłam się, słysząc, jak odnosi się do mnie. Powitała mój telefon tak, jakbyśmy się nie widziały co najmniej od pięciu lat i jakby wszystkiego się mogła spodziewać, tylko nie tego, że zadzwonię.
      - Przyjdź koniecznie - powiedziała między innymi radośnie i zachęcająco. - Musisz zobaczyć moje mieszkanie po odnowieniu!
      Zbaraniałam na to już do reszty, bo oglądałam to jej świeżo odmalowane mieszkanie zaraz po przyjeździe, nie dalej jak przed trzema tygodniami. Uznałam, że chyba musi w tym coś być, bo niemożliwe, żeby nagle zapadła na aż tak zaawansowaną sklerozę. Nie wyjaśniając wątpliwości, czy przypadkiem nie bierze mnie za kogo innego, obiecałam wizytę wieczorem i wspomniałam o słownikach.
      - A, właśnie! - ucieszyła się Alicja. - Wiedziałam, że mi jest coś od ciebie potrzebne, ale nie mogłam sobie przypomnieć, co. Oczywiście, słowniki! Od siódmej już będę na pewno w domu!
      Wobec tego przyjechałam do niej na wszelki wypadek po ósmej. Nie było w niej śladu tej beztroskiej radości, jaką demonstrowała przez telefon. Wydawała się znacznie mniej roztargniona niż zwykle, skupiona i pełna napięcia.
      - Słuchaj, boję się - powiedziała cicho. - Boję się jak cholera. Oczywiście doskonale pamiętałam, że już u mnie byłaś, ale musiałam coś wymyślić, żeby mieć pretekst dla twojej wizyty. Zupełnie zapomniałam o tych słownikach. A propos, czy ty ich w ogóle używasz?
      - Nagminnie. Co prawda tylko do lektury francuskich i angielskich kryminałów, ale akurat właśnie mam trochę do czytania. Jakbyś mi ząb wyrwała!
      - Możesz je sobie zabrać z powrotem przy następnej wizycie. Wcale mi nie są potrzebne.
      - Z żywą radością, tylko nie rozumiem, co ty mówisz. Po jakiego diabła był ci potrzebny pretekst dla mojej wizyty? Nie wolno cię odwiedzać normalnie?
      - Nie wiem. Boję się. Mam wrażenie, że ktoś mnie bez przerwy pilnuje. Nawet jestem tego zupełnie pewna.
      Skrzywiłam się i wzruszyłam ramionami.
      - No to co? - powiedziałam z niesmakiem. - Popełniasz jakieś przestępstwa, kradniesz, chcesz uciec z pieniędzmi? Co cię to obchodzi, nawet jeśli tak jest?
      - Boję się - powtórzyła Alicja. Była wyraźnie zdenerwowana. Nie mogła widocznie usiedzieć na miejscu, bo podnosiła się i przechodziła na zmianę z jednego pokoju do drugiego i z powrotem, zatrzymując się przy różnych meblach. Nie mając ochoty latać za nią w trakcie rozmowy, przesunęłam sobie fotel i usiadłam w drzwiach, szerokich, czteroskrzydłowych drzwiach otwartych na stałe między oboma pokojami. Skrzydła drzwi były nawet zastawione meblami, bo Alicja, mieszkając sama, nie widziała powodu kiedykolwiek je zamykać.
      - Czego się boisz, do pioruna ciężkiego? - spytałam niecierpliwie. - Przecież chyba masz jakiś powód?
      Alicja zatrzymała się przy antycznej komodzie i zaczęła przestawiać na niej różne przedmioty 
 Obawiam się, że ja za dużo wiem - powiedziała powoli i w zamyśleniu.
Przyjrzałam się jej i zastanowiłam się przez chwilę.
      - Dobrze, powiedz część tego, co wiesz. Będę się bała razem z tobą. Zawsze będzie ci trochę raźniej bać się w towarzystwie.
      - Nie wygłupiaj się, ja się poważnie boję. Nie powiem ci, co wiem, bo nie ma sensu cię w to wplątywać. Ja wiem za dużo przypadkiem. Pamiętasz, co ci kiedyś mówiłam? Wtedy, kiedy cię prosiłam, żebyś mi nie przysyłała wszystkich listów?
      - Pamiętam. No? Nie było żadnych listów, z wyjątkiem tego od Solange. Chyba nie o to chodzi?
      - Nie, nie o to. Owszem, były listy, ale inne. Nie przeszły przez ciebie.
      - Żadna strata, ja i tak nie rozumiem tego języka.
      - Całe szczęście. Ja rozumiem. Jeden z tych listów trafił do mnie przypadkiem. Nie tu...
      Zatrzymała się, popatrzyła na mnie, ciągle intensywnie zamyślona, potem przeszła do drugiego pokoju i dla odmiany zaczęła obskubywać płatki z goździków, stojących na małym stoliku. Odwróciłam się za nią.
      - No więc?
      - Najgorsze jest to, że nie wiem, której strony powinnam się bać. Chyba jednak tej, o której za dużo wiem.
      - A nie tej, która by chciała wiedzieć tyle samo, co? - zauważyłam bystrze. - Na twoim miejscu chybabym jednak poszła z kimś porozmawiać.
      - Na pewno nie! - odparła Alicja stanowczo. - To znaczy, ty byś poszła, ale ja nie. Nie zapominaj, że jesteśmy różnie widziane. Poza tym mam swoje powody...
      Zostawiła w spokoju goździki, podeszła do oszklonej szafy i wyjęła z niej świece. Dwie długie, piękne, czerwone świece. Znów odwróciłam się w jej kierunku i oko moje padło na ścianę obok szafy, do której dotychczas siedziałam zwrócona tyłem.
      - O! - powiedziałam, nagle ucieszona, nie wiadomo czemu. - Alicja, widzę, że lubisz kontrasty jeszcze bardziej niż ja!
      W świeżo pomalowanej ścianie tkwił potwornej wielkości hak, wystarczający chyba do powieszenia mamuta. Z pewnością by wytrzymał. Na haku, na subtelnym czerwonym sznureczku wisiała para doskonale mi znanych, czarnych kastanietów. Samotny hak widziałam już poprzednio i oczekiwałam zawieszenia na nim lustra w marmurowej ramie lub czegoś w tym rodzaju, a nie przedmiotu wagi pięciu deka. Alicja spojrzała również i roześmiała się.
      - Tu wisiał przedtem ohydny obraz, pamiętasz? Zasłaniał dziurę w ścianie. Wyrzuciłam go i zamierzam powiesić coś innego, ale na razie nic nie mam, a skoro mam hak, to niech na nim coś wisi. Co mi się będzie hak marnował. Czekaj, zrobię kawę.
      Odłożyła na stolik wyjęte z szafy świece i wyjęła z kolei filiżanki. Patrzyłam na to z łagodną rezygnacją, bo na stoliku stały już dwie filiżanki, wyjęte uprzednio.
      - Alicja, opanuj się - powiedziałam, wzdychając. - Przewidujesz nasze rozmnożenie się w ciągu paru minut?
       A rzeczywiście - powiedziała Alicja i schowała filiżanki na powrót. - Słuchaj, boję się. Jestem zdenerwowana. Jestem potwornie zdenerwowana!
 A moje lekarstwo pijesz?
       Już mi niewiele zostało. Owszem, pomaga, ale na krótko. Przed snem piję podwójnie, bo inaczej nie mogę spać ze zdenerwowania. Miewam koszmarne sny. Jak się budzę, to sobie jeszcze poprawiam. Co ja miałam zrobić?
      - Kawy. Pewnie zamierzałaś nastawić wodę.
      - O rany boskie! Przeciwnie! Już się pewnie wygotowała!
      Nie leciałam za nią do kuchni, tylko zamyśliłam się na swoim miejscu między pokojami. Wyobrażałam sobie, że powoli zaczynam coś rozumieć. Jej skąpe wypowiedzi pozwoliły mi wysnuć sobie pewne domysły i poczułam, jak w mojej duszy budzi się lekki niepokój. Czyżby istotnie Alicja wpakowała się w taką kabałę? Jakoś dziwnie poważnie zaczyna to wyglądać...
      Zapaliłam papierosa i obejrzałam się szukając popielniczki, którą znalazłam na maleńkim stoliczku, przysuniętym tuż do skrzydła drzwiowego. Pochyliłam się ku niej i z bliska przyjrzałam się futrynie. I futryna, i ramy drzwi były nowe, z pięknego, surowego drewna, pomalowanego przezroczystym, bezbarwnym lakierem. Lubię ładne, surowe drewno i zawsze ciekawi mnie rysunek słojów. W zamyśleniu popukałam w nie lekko paznokciem, przesunęłam palcem wzdłuż słojów aż do sęka i nagle zobaczyłam ten sęk. Okrągły sęk, otoczony owymi słojami, tak z pół metra nad podłogą.
      Na chwilę zastygłam z palcem przy tym sęku i coś mnie w nim zastanowiło. Ostatecznie wiem przecież, jak wygląda sęk, nawet lakierowany. Opuściłam fotel, przykucnęłam przy futrynie i wytrzeszczyłam nań oczy, przytykając niemal nos do drewna i przestając oddychać. To było coś tak strasznie dziwnego i niespodziewanego, że właściwie w ogóle nie mogłam tego zrozumieć. Doprawdy, żaden sęk nie miewa w sobie takich elementów...
      Przez długą chwilę tkwiłam tak nieruchomo i bezmyślnie, wpatrując się w mały krążek, a potem poczułam, jak mi się robi cholernie gorąco. W zestawieniu z tym, co Alicja zdążyła z siebie wydusić, w zestawieniu z panującą wokół niej atmosferą niepokoju i lęku ten dziwny sęk czynił wrażenie zgoła przerażające! Potwierdzał najgorsze obawy i najgorsze przypuszczenia!
      Umysł ruszył mi nagle pełną parą i w głowie zakotłowało się sto tysięcy różnych myśli. Uprzedzić Alicję!... Ona chyba o tym nie wie! Za wszelką cenę uprzedzić ją, zanim zdąży cokolwiek więcej powiedzieć! Jak?! W kuchni...? Guzik, w kuchni może być to samo! Diabli wiedzą, co się w tym mieszkaniu znajduje i gdzie! Idiotka, odnawiała sobie!!!
      Alicja wróciła z dzbankiem kawy. Usiadłam przy jej biurku i na kawałku papieru napisałam nieforemnymi wołami: Nic nie mów! Rób, co powiem! Dostosuj się!!!.
      - Co ty robisz? - spytała Alicja z zainteresowaniem.
      - Rzęsa mi wlazła do oka - odparłam stanowczo, pokazując jej kartkę. - Czekaj, zaraz wydłubię.
      Alicja przeczytała i spojrzała na mnie. W oczach miała dwa wielkie, zaniepokojone znaki zapytania. W przypływie paniki jeszcze przez chwilę nie wiedziałam, co zrobić i jak to z nią załatwić. Nie mogłyśmy rozmawiać szeptem ani w nieskończoność siedzieć w milczeniu, bo zależało mi na tym, żeby nie było żadnych śladów naszego zorientowania się w sytuacji. Chwyciłam drugą kartkę papieru.
      - Aha, gdzie masz te zdjęcia, które mi miałaś pokazać? - spytałam tonem, który miał być beztrosko zaciekawiony. - Może byś je teraz znalazła?
      - A, właśnie! - ucieszyła się Alicja. Była lepsza ode mnie, w jej głosie brzmiało najprawdziwsze, radosne ożywienie, dziwacznie kontrastujące z pełną napięcia twarzą. - Czekaj, zaraz poszukam.
      Stała nadal nieruchomo koło mnie, więc gestem pokazałam jej, że ma grzebać w szufladach i szeleścić papierami. Natychmiast zastosowała się do polecenia, wykazując nieprzeciętną inteligencję i z oczami utkwionymi w kartkę, na której pisałam, zaczęła przewracać biurko do góry nogami. Od czasu do czasu wydawała okrzyki w rodzaju: Może to to? Nie, nie to! Są! Nie, nie ma! Gdzie ja je włożyłam?.
      W pośpiechu, bazgrząc okropnie, wykładałam w punktach następujące instrukcje:
      1. Znalazłaś coś. Przypomniałaś sobie pilną robotę! Niech ja wyjdę!
      2. Dialog! Ty - muszę natychmiast zacząć! Ja - nie odprowadzaj mnie, skoczę do łazienki!
      3. Trochę poszeleścić!
      4. Wychodzisz za mną na palcach!
      5. Trzaskamy drzwiami od łazienki, wychodzimy po cichu na schody, tam ci powiem.
      6. Wracając spuścisz wodę, zrobisz hałas, kran, trzaśniesz drzwiami.
      Wychodziło to może trochę niejasno, ale liczyłam na Alicję, że zrozumie. Wybuchłe nagle podejrzenia zmusiły mnie do przesadnej ostrożności. Sprawa wygląda niepięknie. Alicja ma rację, że się boi. Być może, jej mieszkanie jest obserwowane. Być może, ktoś sobie policzy, jak długo stąd wychodziłam.
      Trzeba stworzyć wrażenie, że wyszłam z pokoju od razu i cały czas siedziałam w tej łazience, nie rozmawiając już z Alicją. W żadnym wypadku nie dopuścić do tego, żeby ten ewentualny ktoś domyślił się, że rozmawiamy na schodach! Schody są chyba niegroźne...? Podałam Alicji kartkę, mówiąc równocześnie:
      - A to co trzymasz w ręku? To przecież są chyba te zdjęcia?
      Alicja odruchowo spojrzała na trzymane w ręku pudełko z pineskami.
      - A tak, rzeczywiście! - ucieszyła się i również odruchowo wręczyła mi pudełko. - Masz, obejrzyj sobie.
      Nie fatygowałam się oglądaniem pinesek, z natury raczej mało atrakcyjnych, i nawet niczym nie szeleściłam, rozsądnie uznawszy, że zwykłe zdjęcia na ogół nie wywołują efektów akustycznych. Alicja przeczytała kartkę, dopisała na końcu: W tej chwili? i spojrzała na mnie pytająco.
      Kiwnęłam głową, mówiąc równocześnie:
      - A ta gruba baba tyłem, to kto?
      - Przyjaciółka pana domu - odparła Alicja bez namysłu. - Słuchaj - dodała niepewnie i z zakłopotaniem. - Czekaj, zdaje się... Boże drogi!
      - Co ci się stało? - spytałam z rzekomym roztargnieniem. - Bardzo dobrze tu wyszłaś.
      - Gdzie wyszłam?! - jęknęła Alicja. - Aha! Słuchaj, strasznie cię przepraszam, zupełnie o tym zapomniałam! Okazuje się, że mam na jutro rano zrobić jeden obrazek. Cholera ciężka! Właściwie na dzisiaj, ale jak im oddam przed ósmą rano, to jeszcze ujdzie. Muszę się natychmiast do tego zabrać!
      - Na litość boską, nie mogłaś wcześniej? - powiedziałam z dezaprobatą, zresztą zupełnie szczerą, bo byłam zdania, że Alicja stanowczo za łagodnie demonstruje wstrząs, wywołany znalezieniem obrazka. Powinna była rzucić jakimiś bardziej wyszukanymi klątwami.
      - Zapomniałam! Przed chwilą to znalazłam, leżał pod zdjęciami! Naprawdę strasznie cię przepraszam!
      - Ja chyba z tobą niedługo zwariuję. No trudno, rób, zaraz sobie pójdę, tylko pozwól mi to obejrzeć do końca.
      - Proszę cię bardzo, ale ja chyba już zacznę. Cholernie dużo roboty!
      - A zaczynaj sobie. Nie przejmuj się mną, możesz mnie nie odprowadzać do drzwi, trafię i nic po drodze nie ukradnę. Jak wiadomo, zwyczaj odprowadzania gości wziął się nie tylko stąd, że w starych zamczyskach mogli zabłądzić, ale też i z obaw gospodarzy, że coś rąbną po drodze. Tylko jeszcze sobie skoczę na chwilę do łazienki. Nie masz nic przeciwko temu?
      - Nie mam nic przeciwko niczemu, rób, co chcesz!
      - Bardzo ładne zdjęcia, masz, tu ci kładę. No to cześć, przyjemnych wysiłków! Zadzwoń jutro, jak skończysz.
      - Cześć, zadzwonię. Dziękuję ci, przepraszam!
      Cały dialog toczyłyśmy siedząc nieruchomo naprzeciwko siebie. Alicja chwilami rzucała okiem na napisaną przeze mnie kartkę, zapewne celem zapamiętania niezbędnej kolejności wydarzeń. Miała wciąż wyraz twarzy pełen napięcia i znak zapytania w oczach. Odłożyłam na biurko pudełko z pineskami, wstałam możliwie głośno, zabrałam torebkę, przeszłam do przedpokoju, otworzyłam drzwi do łazienki i zaczekałam, aż Alicja bezszelestnie otworzy drzwi wyjściowe. Trzasnęłam drzwiami do łazienki i na palcach wyszłam za nią na schody.
      - No? - spytała z niepokojem. Usiadłyśmy na najwyższym stopniu.
      - W futrynie drzwiowej masz mikrofon - powiedziałam szeptem. - Wiedziałaś o tym? Alicja jakby na chwilę przestała oddychać.
      - Nie - odparła również cicho. - Cholera ciężka!
      - Kto ci odnawiał mieszkanie?
      - Rany boskie!...
      Przez sekundę milczała, patrząc na mnie ze zmarszczonymi brwiami, a wyraz niepokoju na jej twarzy wzbogacił się o wyraz ponurej nienawiści.
      - Czekaj - powiedziała. - Zaczynam cholernie dużo rozumieć. Chyba sobie sama nie dam rady. Będziesz musiała mi pomóc.
      - A co to się w ogóle dzieje?
      - Chodzą za mną. Jeżdżą. Pilnują mnie. Już ci mówiłam, za dużo wiem. Boję się cholernie i nie mogę się do tego przyznać. Powiem ci wszystko...
      Zawahała się przez chwilę i ciągnęła dalej:
      - ...ale nie dziś. Nie w tej chwili. Muszę jeszcze coś sprawdzić, żeby mieć pewność. Ciągle nie wiem, czy to nasi, czy też wręcz przeciwnie, ale myślę, że jednak przeciwnie. Mam coś...
      Znów się zawahała.
      - Mam coś...
      - No co masz, u diabła?!
      - Wiem, gdzie to jest. Chciałabym im to oddać, to się może odczepią. Chyba nie wiedzą, że ja wiem, gdzie to jest. Nie wiem, bardzo trudna sprawa. Słuchaj, musimy się jutro spotkać w jakimś neutralnym miejscu, gdzie nikt za nami nie wejdzie.
      - Dlaczego nie u mnie w domu?
      - Lepiej, żeby nas w ogóle nie widziano razem. Żeby nikomu nie przyszło do głowy, że ci coś powiedziałam. Prawdę mówiąc, boję się o ciebie.
      - Zwariowałaś?!
      - Wiem, co mówię - oświadczyła Alicja stanowczo, patrząc na mnie dziwnie nieprzychylnie. Zrezygnowałam z oporu.
      - Dobrze, jedyne miejsce, gdzie nie wejdzie żaden facet, jeżeli chodzą za tobą faceci, to damski wychodek. Babka klozetowa go wyrzuci. Nic innego nie przychodzi mi do głowy. Ewentualnie damska łaźnia.
      - Bardzo dobrze, nie wiem, gdzie jest łaźnia, ale możemy się spotkać w Europejskim na dole, w tej kobylastej damskiej toalecie. Wiesz której? Koło kawiarni.
      - Wiem. O której?
      - Ja tam przyjdę o siódmej, a ty bądź kwadrans wcześniej i czekaj na mnie już na dole.
      - Rany boskie, kwadrans?!... Dobrze, będę się tapirować. A kto ci odnawiał to mieszkanie, bo to chyba na razie najważniejsze?
      - Zwyczajny malarz z pomocnikiem. Właśnie tego nie rozumiem. To był inny malarz.
      - Jak to inny?
      - Namawiano mnie na jednego malarza, a ja wzięłam innego. Sama go znalazłam. Nie rozumiem.
      - Kto cię namawiał?
      - Jutro ci powiem. Idź już, za długo tu siedzimy. Muszę spokojnie pomyśleć.
      - Napij się lekarstwa i spuść wodę w łazience. W Europejskim o siódmej. Cześć, trzymaj się kupy!
      - Cześć, dziękuję!...
      Alicja znów bezszelestnie otworzyła drzwi do mieszkania. Zaczekałam chwilę, aż usłyszałam hałas w łazience i powtórne trzaśniecie drzwiami, po czym zeszłam na dół.
      Nie wiem, o której godzinie zadzwonił telefon. Właśnie zasypiałam i byłam trochę nieprzytomna.
      - Nie śpisz? - powiedziała Alicja. - Słuchaj, mam do ciebie prośbę. W razie gdyby mnie trafił nagły szlag, przyjdź koniecznie obejrzeć moje zwłoki przed wyprowadzeniem. Będziesz pamiętać?
      - Urżnęłaś się?! Przecież miałaś pracować!
      - Właśnie cały czas pracuję. Poważnie mówię, będziesz mogła? Obejrzeć moje zwłoki przed wyprowadzeniem.
      - Nie wiem, czy to będzie atrakcyjny widok, ale skoro ci zależy...
      - I jeszcze jedno. Zapamiętaj albo sobie zapisz. Po mojej śmierci weź sobie to, czego używałaś po naszej wizycie u dobroczyńców, po tej whisky i koniaku.
      - Po wizycie u dobroczyńców używałam jeszcze Soplicy...
      - Używałaś, nie chlałaś! Używałaś...
      - Święci pańscy, czego ja używałam?!
      - ...tupiąc nogami.
      - Alicja, masz kota?! Tupiąc nogami...?!
      - Przypomnij sobie. Dobranoc - powiedziała Alicja stanowczo i odłożyła słuchawkę.
      Wszystko to razem zdenerwowało mnie wprawdzie mocno, ale nie do tego stopnia, żebym się miała rozbudzić, oprzytomnieć i zacząć zastanawiać. Chwilowo nie byłam w stanie pojąć, co mogła mieć na myśli. Uznałam, że jutro się dowiem, i zasnęłam na powrót z miłym uczuciem oczekiwania na rysujące się przede mną tajemnicze, atrakcyjne sensacje.
      Przez trzy kwadranse czekałam w tym Europejskim spokojnie. O wpół do ósmej zaczęłam się niecierpliwić, zwłaszcza że zabrakło mi już czynności, jakie mogłam wykonywać w damskiej toalecie. Wyszłam na górę i zadzwoniłam do Alicji bez wielkich nadziei, że się odezwie.
      Istotnie, w słuchawce odezwała się nie Alicja, tylko jakiś facet. Upewniłam się, czy nie pomyłka, i poprosiłam panią Hansen.
      - Kto mówi? - spytał na to facet.
      - Przyjaciółka.
      - Nazwisko pani!
      - Chmielewska - powiedziałam odruchowo, zaskoczona dziwnym, rozkazującym tonem tego pytania. Cóż to ma znaczyć? Alicja wprowadza jakieś specjalne środki ostrożności?
      - W jakiej sprawie? - spytano po tamtej stronie nadal rozkazująco. Przestało mi się to nagle podobać.
      - Proszę pana, ja chciałam mówić z panią Hansen - powiedziałam na wszelki wypadek bardzo uprzejmie, ale równie stanowczo. - Może zechce pan ją poprosić.
 W jakiej sprawie chce pani z nią mówić? 
Już się rozpędziłam, żeby go o tym informować. Kto to w ogóle jest?
      - Proszę pana, ja chcę rozmawiać z moją przyjaciółką, a nie z panem. Nie rozumiem, co pan robi w jej mieszkaniu. Proszę ją poprosić do telefonu, jeżeli jest w domu.
      - Pani Hansen nie podejdzie do telefonu. W jakiej sprawie pani dzwoni?
      A cóż to za bałwan z jakąś obsesją! Skąd go Alicja wytrzasnęła? Nie dogadam się z nim, może jej tam nie ma, może on się tam włamał? Nic nie rozumiem i za wszelką cenę muszę się z nią natychmiast skontaktować!
      Odłożyłam słuchawkę bez słowa, nie wdając się w dalsze przekomarzania z facetem. Co zrobić? Jechać do niej? Może to niedobrze? Miałyśmy się nie pokazywać razem... Nie napadli jej chyba bandyci, nie odbieraliby telefonów i to jeszcze tak głupio!
      Coraz bardziej zaniepokojona postanowiłam po namyśle zadzwonić do jej siostry, która mieszkała w tym samym domu piętro niżej i mogła coś wiedzieć. Mogła iść na górę i sprawdzić. Zamierzałam możliwie dyplomatycznie zainteresować ją sytuacją.
      - Dzień dobry pani - powiedziałam uprzejmie, starając się nie okazać zdenerwowania. - Czy pani się nie orientuje, co tam się dzieje u Alicji? Nie mogę się z nią dogadać przez telefon, zdaje się, że tam są jacyś ludzie...?
      W słuchawce przez chwilę panowało milczenie, a potem usłyszałam nieoczekiwanie dziwny dźwięk. Siostra Alicji płakała!
      - Pani nic nie wie? - spytała żałosnym, zmienionym głosem. - Już się pani z nią nigdy nie dogada. Alicja nie żyje! Została zamordowana! Dziś w nocy! Boże, Boże!...
      Alicja nie żyje...
      Przecież to niemożliwe. Alicja nie żyje? Została zamordowana...? Dziś w nocy...! Dobry Boże!!!
      Słuchawka coś brzęczała, więc odłożyłam ją byle gdzie i stałam dalej oparta o ladę szatni w Europejskim, wciąż nie pojmując tego idiotycznego faktu, o którym zostałam przed chwilą powiadomiona.
      Ja nie chcę, ja sobie tego nie życzę, ja się nie zgadzam, żeby to była prawda!!!
      Alicja nie żyje... Dziś w nocy...
      Dziś w nocy dzwoniła do mnie. Kazała mi coś zapamiętać! Coś ważnego! Prosiła mnie o coś!
      ...Obejrzyj moje zwłoki przed wyprowadzeniem.... Przez chwilę brzmiały mi w uszach tylko te słowa, bez mała jak dźwięk trąb na Sąd Ostateczny. Dziwaczna prośba nabrała nagle tragicznego znaczenia. Obejrzyj moje zwłoki przed wyprowadzeniem....
      Miała przeczucie czy pewność? Co mogła mieć na myśli? Chciała czegoś ode mnie i cokolwiek by to było, muszę spełnić jej życzenie! Bała się mówić wyraźnie przez telefon, liczyła na to, że się domyśle! Obejrzyj moje zwłoki.... Czy tu na pewno chodziło o zwłoki? Przed wyprowadzeniem... PRZED wyprowadzeniem!... Chciała, żebym się znalazła w jej mieszkaniu jak najszybciej, natychmiast po jej śmierci. Coś jest w jej mieszkaniu... Za wszelką cenę muszę się tam dostać! Jak?!
      Milicja już tam jest i żywego ducha nie wpuści. Potem mieszkanie zostanie zapewne zaplombowane, zresztą, co tam potem, ja tam mam być PRZED wyprowadzeniem! To znaczy jeszcze dziś. To znaczy zaraz. Jak?!... Milicja?...
      Prawda, milicja!!!
      Odzyskałam zdolność ruchu. Jedyny człowiek, który mógł mi w tej sytuacji pomóc, to major. Uroczy facet, szalenie sympatyczny, pełen zrozumienia dla moich najdziwaczniejszych pomysłów. Zna mnie i może coś zrobi...
      Konieczność natychmiastowego działania przywróciła mi nieco przytomności umysłu. Na wstrząsy pozwolę sobie później, teraz nie ma czasu... Z gorączkowym pośpiechem wyszarpnęłam z torebki kalendarz i zaczęłam kręcić numery.
      Bez trudu, za pomocą niewinnego podstępu dowiedziałam się w Komendzie Miejskiej, że major jest właśnie w mieszkaniu Alicji. Zadzwoniłam tam znowu i poprosiłam go do telefonu. Wiedziałam, że do niego nie mogę się wygłupiać ani używać podstępów, muszę wyznać przynajmniej część prawdy, dzięki czemu, być może, dojdzie do wniosku...
      - Panie majorze - powiedziałam - ja wiem, że to sprzeczne z wszelkimi przepisami, ale na wszystko pana proszę, niech mi pan pozwoli tam przyjść! Alicja była moją najlepszą przyjaciółką i prosiła mnie o to kilka razy!
      - O co panią prosiła?
      - Żebym, w razie gdyby umarła niespodziewanie w domu, przyszła i spojrzała ostatni raz na jej zwłoki. Jeszcze w jej własnym mieszkaniu. Panie majorze, Alicja zrobiła dla mnie więcej niż ktokolwiek inny na całym świecie! Ja muszę!... Niech mi pan patrzy na ręce, niech mnie pan zwiąże, zaknebluje, ale niech mi pan pozwoli!!!
      - Pani była jej przyjaciółką? Długo się panie znały?
      - Parę lat. Zaraz, niech się zastanowię... Około dziesięciu.
      - Dobrze, niech pani przyjdzie - powiedział major po chwili milczenia.
      - Dziękuję panu, będę za pięć minut!
      Nie miałam cienia wątpliwości co do tego, że dla majora jestem z góry automatycznie podejrzana, tak samo jak wszyscy inni ludzie kontaktujący się z Alicją. Z pewnością pozwolił mi przyjść tylko w nadziei, że może zrobię albo powiem coś, co naprowadzi go na jakiś ślad. Może będę chciała schować albo zniszczyć jakiś przedmiot? Na to zresztą właśnie liczyłam, na ową nadzieję, dzięki której udzielił mi pozwolenia. Na razie sama jeszcze nie wiedziałam, co tam zrobię i jak się będę zachowywać.
      Niechętnie wspominam jazdę spod hotelu Europejskiego do mieszkania Alicji na Mokotowie. Osobom, które świeżo straciły najbliższych przyjaciół, nie powinno się dawać kierownicy do ręki.
      Major uprzedził pilnujących i bez trudu dostałam się do środka. Zatrzymałam się w przedpokoju.
      - Dzień dobry pani - powiedział uprzejmie. - Proszę, może pani wejść dalej. Skąd pani przyjaciółce przyszedł do głowy taki dziwny pomysł, żeby pani oglądała jej zwłoki?
      Westchnęłam ciężko. Przewidywałam to pytanie i odpowiedź opracowałam sobie po drodze.
      - Miała obsesję - wyjaśniłam smutnie. - Nie wie pan o tym? Jej matka umarła niespodziewanie tu, w tym domu, siedząc w fotelu, w momencie kiedy Alicja zażywała rozrywek na mieście. Okropnie nią to wstrząsnęło. Od tego czasu zawsze się obawiała, że może umrzeć tak samo nagle. I twierdziła, że jej zależy na tym, żeby ostatni raz w jej domu spojrzało na nią życzliwe oko. No i mnie obarczyła tym zadaniem, bo mojej życzliwości mogła być raczej pewna.
      - A kiedy panią o to prosiła?
      Nie odpowiedziałam mu od razu, bo weszłam do pokoju. Alicja leżała na tapczanie kompletnie ubrana i wyglądała zupełnie tak, jakby spała. Niewielu nieboszczyków dotychczas w życiu oglądałam, ale żaden z nich nie robił wrażenia żywego. Tymczasem Alicji nie zmienił się nawet kolor twarzy, w jej wyrazie nie było żadnego niepokoju czy lęku, nic, żadnych oznak gwałtownej śmierci. Oczy miała zamknięte i jedyne, co było u niej nienaturalne, to to, że leżała na wznak. Zawsze sypiała we wszystkich możliwych pozycjach, z wyjątkiem tej jednej.
      - Czy pan jest pewien, że ona nie żyje? - spytałam cicho i chyba jeszcze z jakąś rozpaczliwą, idiotyczną nadzieją.
      - Zupełnie pewien - odparł major. - Może pani jej dotknąć.
      Musiałam dotknąć jej ręki, bo inaczej całe życie miałabym obawy, że ją pogrzebali żywą. Rzeczywiście, była martwa...
      Alicja... Alicja, która była zawsze uosobieniem życia, na którą czekałam dziś w Europejskim, żeby jej pomóc... Alicja, która zgodnie z tym, co powiedziałam majorowi, zrobiła dla mnie więcej niż ktokolwiek ze wszystkich ludzi na świecie! Która zupełnie bezinteresownie, wyłącznie przez przyjaźń wyświadczyła mi największą życiową przysługę. Alicja, której się należała moja dozgonna wdzięczność, dla której zrobić wszystko - to jeszcze byłoby za mało! Prosiła mnie o pomoc... Ta prośba jest nadal aktualna i będzie aktualna do mojego ostatniego tchu.
      Tak już jakoś jest, że jeśli umrze ktoś, nawet obcy, komu byliśmy coś winni, wobec kogo nie spełniliśmy jakichś zobowiązań, jest nam strasznie głupio i właściwie nie wiadomo, co z tym fantem robić. Na zawsze już pozostaje żal i czasem poczucie winy. Nigdy za życia Alicji nie zrobiłam dla niej nawet dziesiątej części tego, co jej byłam winna! Tym bardziej teraz, po jej śmierci, muszę spłacić ten dług...
      Coś chciała. Nie zdążyła mi nic powiedzieć, ale chciała, żebym się jakoś dowiedziała sama. Przekazała niejako w moje ręce dalszy ciąg spraw, które weszły w jej życie i których nie zdołała sama rozwikłać. Przez chwilę widziałam w jej oczach ten wyraz ponurej nienawiści, znałam ją, wiem, co to znaczy...
      Zobaczyć moje zwłoki PRZED wyprowadzeniem.... Jestem tutaj w tym mieszkaniu. Coś tu jest, co powinnam, co? Zobaczyć? Zabrać? Zabezpieczyć? Co, na litość boską?!
      - Słucham? - powiedziałam, odrywając wzrok od Alicji, bo major mnie o coś pytał. - Pan coś mówił?
      - Tak, pytałem, kiedy panią prosiła o tę pośmiertną wizytę.
      - Nie wiem - odparłam niezbyt przytomnie. - Czy ja tu mogę zapalić?
      Chciałam zyskać na czasie. Udawanie nieprzytomnej przyszło mi bez trudu, bo istotnie czułam się beznadziejnie oszołomiona. Nie wiedziałam jeszcze, czy mogę mówić całą prawdę, czy też przeciwnie, ze względu na pamięć Alicji powinnam jej ukryć jak najwięcej. Major podał mi zapałkę patrząc na mnie pytająco i wiedziałam, że powtórzy pytanie po raz Bóg wie który. Zaoszczędziłam mu tego.
      - Jakiś czas temu - powiedziałam, nie mijając się tak całkowicie z prawdą. - Mówiła o tym mnóstwo razy.
      Gdyby jakimś cudem jej nocna rozmowa ze mną wyszła na jaw, to w razie czego zasłonię się zaspaniem i niepamięcią. Wyrwała mnie ze snu, mogę przecież nie pamiętać, co mówiła, zwłaszcza po takim wstrząsie...
      - A kiedy pani się z nią ostatni raz widziała?
      - Wczoraj wieczorem - odparłam, przygnębiona tym wspomnieniem. - Byłam tu u niej z wizytą.
      Do tego mogę się przyznać, zresztą moja bytność i tak wyjdzie na jaw. Moich odcisków palców jest tu na pewno zatrzęsienie. Chociażby na tym pudełku z pineskami...
      Co tu jest takiego, na co powinnam zwrócić uwagę?! Dobry Boże, gdybyż ta Alicja powiedziała coś więcej!
      Rozejrzałam się dookoła. Ten pokój wyglądał dokładnie tak jak poprzedniego dnia. Major mi przypadkiem dopomógł.
      - Niech się pani spróbuje rozejrzeć, niczego nie dotykając - powiedział. - Może coś zwróci pani uwagę? Może coś się od wczoraj zmieniło? Kiedy pani tu była?
      - Przyjechałam po ósmej i siedziałam dość krótko, chyba mniej niż godzinę. Ale za to nie dam głowy, nie patrzyłam na zegarek.
      Ruszyłam do drugiego pokoju i zatrzymałam się w progu. Nie tylko dlatego, że chciałam spojrzeć na sęk w futrynie. Zapomniałam o sęku, bo oko moje padło na ścianę z hakiem i kastanietami. Nieco poniżej, na jasnej, nowej, świeżo pomalowanej płaszczyźnie wydrapany był gwoździem czy jakimś innym narzędziem napis:
      1. Pralnia!!!
      2. Kufer po przodkach!
      3. Dorobić klucz!
      4. Znaleźć kopertę!!!
      Stałam nieruchomo w progu, wpatrzona w napis. Polecenia, umieszczone w punktach, jedno pod drugim... Mogłam dalej nie szukać, tego tu wczoraj nie było, wczoraj ściana jaśniała nieskazitelną nowością. To było to, po co Alicja kazała mi przyjść natychmiast, to był testament dla mnie! Zrozumiałam też bez żadnych wątpliwości, co ów napis oznaczał.
      - A właśnie - powiedział major. - Czy pani przyjaciółka miała stały zwyczaj robienia sobie notatek na ścianach?
      Oderwałam wzrok od napisu i pokiwałam smutnie głową, rozglądając się dalej w koło już tylko dla pozoru. Podjęłam decyzję. Postanowiłam nie mówić prawdy za żadne skarby świata. Napis na ścianie potwierdzał moje wszystkie najgorsze przypuszczenia.
      - Do Alicji wszystko było podobne - powiedziałam z westchnieniem. - W dziedzinie notatek nie uznawała złotych środków. Robiła je albo na kartkach wielkości znaczka pocztowego, które jej ciągle ginęły, albo okropnymi wołami na wielkich plakatach. Jeśli chciała o czymś koniecznie pamiętać, to mogła tym nawet wytapetować mieszkanie.
      - A jednak to dziwne trochę, zniszczyć sobie świeżo odmalowaną ścianę. Czy pani jest pewna, że ona to sama zrobiła?
      - Absolutnie - odparłam z czystym sumieniem. - Nie takie rzeczy już u niej widywałam!
      - A wczoraj wieczorem ten napis już był?
      Nie mogłam się nawet zawahać, bo trudno było uwierzyć w przeoczenie tej dekoracji, gdyby już istniała. Najlepiej byłoby odpowiedzieć na to pytanie twierdząco, ale napis robił wrażenie rozpaczliwie świeże. Wolałam nie ryzykować.
      - Nie, jestem pewna, że nie. Ale Alicja się wczoraj nieco zdenerwowała. Przypadkiem znalazła pilny rysunek, który powinna była zrobić znacznie wcześniej i o którym zapomniała. Prawdopodobnie postanowiła zrobić coś potężnego, co by ją zmusiło do zapamiętania jakichś rzeczy.
      - Pralnia - przeczytał major na głos. - Kufer po przodkach. Dorobić klucz, znaleźć kopertę... Te dwie ostatnie uwagi są zrozumiałe, ale co mogą oznaczać dwie pierwsze?
      Co za straszny człowiek, bezbłędnie uczepił się właśnie najważniejszej rzeczy! Czy oni wszyscy mają takiego nosa?
      - Pralnia też chyba zrozumiała - powiedziałam w zamyśleniu. - Coś zanieść albo odebrać. A kufer? Czy ja wiem, Alicja ma taki kufer po przodkach, okropna kobyła, okuta żelazem. Nie wiem, gdzie go trzyma. Może też zamierzała coś z nim zrobić?
      - No tak. Możliwe. Niech się pani rozejrzy, może coś jeszcze?
      Rozejrzałam się, pilnie uważając, żeby nie zacząć od futryny drzwiowej. Biurko Alicji oraz jego okolice reprezentowały sobą pobojowisko znacznie większe niż wczoraj. Właściwie wyglądały tak, jakby przeszła przez nie trąba powietrzna. Kto to zrobił? Morderca czy też może Alicja sama szukała w pośpiechu czegoś ważnego? Powiedzieć o tym?...
      Pod pozorem szukania popielniczki spojrzałam na futrynę. Sęk tkwił na swoim miejscu, tylko że teraz to był najzwyczajniejszy w świecie, niewinny, uczciwy, drewniany sęk, tyle że trochę jakby luźno osadzony. Tak jakby wysechł bardziej niż reszta drewna. Po mikrofonie nie było śladu.
      Czy ja aby nie miałam halucynacji? - pomyślałam z niepokojem.
      - Czy ja wiem - powiedziałam z wahaniem do majora. - Właściwie nic nie widzę, to znaczy żadnych wyraźnych zmian. Na biurku jest może trochę większy bałagan. I zaraz, chyba te świece...
      -Co świece? - zainteresował się major spojrzawszy przedtem dziwnym wzrokiem na biurko i na mnie.
      Czerwone świece, które wczoraj Alicja wyjęła z szafy, leżały teraz na stoliku w charakterze drobnych szczątków. Wyglądały tak, jakby ktoś je kroił nożem na plasterki, przy czym część plasterków pozwalała mniemać, że przez jakiś czas się paliły, zapewne będąc jeszcze całością. Obok świec stała jedna pusta filiżanka po kawie. Zaraz, czy myśmy w ogóle piły tę kawę? Guzik, Alicja poszła zaparzyć ją do kuchni i przyniosła do pokoju, ale nawet nie nalewała.
      - Coś niedobrze - powiedziałam. Wydawało mi się, że tymi informacjami mogę majorowi służyć.
      - Ta filiżanka źle stoi.
      - Chwileczkę - odpowiedział major łagodnie.
      - Po kolei. To, co tu jest na tym biurku, nazywa pani trochę większym bałaganem?!
      - Och, wie pan, wszystkie osoby, mające coś wspólnego z grafiką i kreśleniem, zawsze robią okropny śmietnik na swoim miejscu pracy. To znaczy śmietnik w pojęciu normalnych ludzi, dla nas to są po prostu same potrzebne rzeczy. No, tu jest teraz nieco gorzej...
      - Aha - powiedział major z ulgą. - Jak to dobrze, że ja nie mam w rodzinie grafika. Teraz co ze świecami i z filiżanką?
      Wyjaśniłam kwestię świec i major uważnie obejrzał dziwne szczątki.
      - Dlaczego uważa pani, że filiżanka źle stoi?
      - Nie piłyśmy kawy. Alicja ją zaparzyła, ale potem przypomniała sobie o robocie...
      Zawahałam się, bo uświadomiłam sobie nagle, że ów zapomniany rysunek jest wyłącznie moim wymysłem i może wprowadzić niepotrzebne komplikacje, ale już było za późno. Twardo musiałam brnąć dalej.
      - I ja natychmiast potem wyszłam. W ogóle nawet nie pomyślałam o tej kawie. Ale jeżeli Alicja ją piła sama, a ta filiżanka jest jedna, to chyba nie tu. Nie przy stoliku. Nie przyjmowała przecież sama siebie w charakterze gościa. Powinna ją mieć albo na biurku, albo przy łóżku, albo w kuchni.
      - A te świece panie wczoraj paliły?
      - Nie, Alicja wyjęła je z szafy, nie wiem po co, i położyła na stoliku, nie wtykając nawet w lichtarze.
      - Ale widać, że się paliły. To by jednak wskazywało na jakiegoś gościa.
      - I sama piła kawę przy gościu? Bo że nie piła wcale, to nie uwierzę. Alicja nie mogła żyć bez kawy.
      - Może gość miał awersję do kawy?
      - To by mu dała herbaty. Coś by mu dała, nie wiem, zsiadłego mleka! Nie, tu jest coś niedobrze.
      Rzeczywiście byłam zdania, że coś tu nie gra z tą kawą i świecami, poza tym kto i po jakiego diabła tak je podłubał, a oprócz tego za wszelką cenę chciałam odwrócić uwagę majora od napisu na ścianie. Tak ławo mógł sobie skojarzyć ów świeży napis z żądaniem, żebym tu przyszła! Nawet, jeśli się będę upierać, że go nie rozumiem. On sam nie zrozumie, nie ma obawy, Alicja wspięła się przed śmiercią na szczyty intelektu. Napis był sformułowany genialnie, tak nieodparcie kojarzył się z notatkami dla pamięci, że tylko ja go mogłam rozszyfrować.
      Zostawiając majorowi rozwikłanie kwestii świec, filiżanki i pobojowiska na biurku, wróciłam do pierwszego pokoju, żeby jeszcze raz, na wszelki wypadek, spojrzeć na Alicję. Kto wie, może w sposobie jej zamordowania też powinnam znaleźć jakąś wskazówkę?
      - Jak ona właściwie umarła? - spytałam majora, który cały czas z uporem chodził za mną. - Od czego?
      - Została zabita jakimś cienkim nożem czy sztyletem. Nie znaleźliśmy na razie tego narzędzia, ale musiało być bardzo cienkie i ostre. Prosto w serce, z dużą znajomością medycyny, prawdopodobnie w pozycji leżącej.
      - Jak to?! Sądzi pan, że tak leżała i czekała, aż ktoś ją dziabnie?!
      - Mamy podejrzenia, że zażyła przedtem jakiś silny środek nasenny.
      - Ależ to nonsens! - powiedziałam z oburzeniem. - Alicja niczego takiego nie używała! Na uspokojenie, to owszem, ale nie na sen! I jeszcze wczoraj?
      - Dlaczego i jeszcze wczoraj? - podchwycił major natychmiast. Popatrzyłam na niego z namysłem.
      -Wiem na pewno, że miała przed sobą mnóstwo roboty. Dlatego zresztą tak wcześnie od niej wyszłam. A dzisiejszy dzień miała zaplanowany również szalenie intensywnie. Mowy nie ma, żeby brała coś na sen, przewidując... mając przed sobą tyle zajęć.
      - Być może zażyła to bezwiednie.
      - Przez pomyłkę? Nie wiem nawet, czy miała w domu. Na ogół nigdy nic takiego nie było jej potrzebne.
      - Mam na myśli - powiedział major łagodnie - że została tym nakarmiona... czy napojona przez kogoś, komu zależało na jej wyjątkowo mocnym śnie.
      Znów przyjrzałam się majorowi i po chwili zupełnie przestałam go widzieć. Oczywiście, ze sposobu, w jaki usunięto ją z tego świata, też powinnam wyciągnąć wnioski. Na pewno było tu coś ważnego, tylko co?
      Usiadłam na fotelu i popadłam w zamyślenie.
      Ktoś tu był, to pewne. Ktoś przyszedł do Alicji pomiędzy moim wyjściem a jej telefonem do mnie. Wizyta tego kogoś upewniła ją, że grozi jej niebezpieczeństwo, którego może nie zdoła uniknąć. W przewidywaniu, że nie zdąży się już ze mną zobaczyć, udzieliła mi tych wskazówek na ścianie i kazała przyjść je przeczytać, zanim ktokolwiek mógłby je usunąć. Zresztą w ogóle nie wiadomo, czy i kiedy znalazłabym się w tym mieszkaniu, gdyby nie jej telefon... Zrobiła to z pewnością tylko na wszelki wypadek, bo niewątpliwie miała nadzieję ujść z życiem, na pewno zamierzała coś zrobić. Sytuacja skomplikowała się widać niespodziewanie dla niej samej. Ale że nie czekała z rezygnacją na swoje śmiertelne zejście, to pewne, kto jak kto, ale Alicja zupełnie nie nadawała się do roli owcy, posłusznie idącej na rzeź!
      Ten środek nasenny coś oznacza. Ten ktoś jej dał. Przyszedł, dał jej środek nasenny i poszedł sobie. Musiał pójść, bo inaczej Alicja nie wykonałaby napisu i nie zadzwoniła do mnie. A potem wrócił...
      Tak, ale dzwoniąc do mnie nie wykazywała żadnych oznak senności. To ja byłam śpiąca, czego sobie chyba do końca życia nie daruję. Lać w głupią gębę i patrzeć, czy aby równo puchnie... A to chyba znaczy, że jeszcze tego czegoś nie zjadła, nie wypiła, w ogóle nie przyjęła do wnętrza. Nie znam się na środkach nasennych, może są jakieś świństwa ze znacznie opóźnionym działaniem? Może oni znaleźli jakieś ślady? Może dostała go w kawie, którą wypiła dopiero później?
      W jakimś celu mordercy zależało na tym, żeby Alicja zasnęła po jego wyjściu. To znaczy, jasne, zależało mu na tym, ponieważ zamierzał wrócić, żeby ją zabić, ale mógł to przecież zrobić od razu. A nie zrobił. Dlaczego? Pozostawił ją w pełni świadomości, pozwolił jej wykonać mnóstwo rzeczy... Ach, oczywiście! Chodziło mu właśnie o to, co zrobi, zaniepokojona przez niego! Chciał się czegoś tą drogą dowiedzieć!
      W takim razie kto to był? Ten ktoś, o kim za dużo wiedziała, czy może raczej ktoś, kto też się chciał dowiedzieć?
      Zrobiło mi się nagle jakoś niewyraźnie. Czy ja przypadkiem teraz też za dużo nie wiem?... Nie przyznam się. Nie przyznam się nikomu za żadne skarby świata! Zrobię z siebie tępą idiotkę, zdaje się, że przyjdzie mi to bez trudu...
      Zaraz, jest jeszcze druga możliwość, dość proste wyjaśnienie. Alicja miała się na baczności, być może nie tak łatwo byłoby ją zabić, nie czyniąc przy tym zamieszania i hałasu, mogła krzyczeć, mogła się bronić... Facet wolał załatwić sprawę cicho, spokojnie i bez kłopotu. A oprócz tego może chciał wyjść... Pokazać się ludziom... Alicja jeszcze żyła...
      Coś mi się zaczęło plątać po głowie na temat koniecznego alibi, które tą drogą sobie przygotowywał, ale zagmatwałam się w tym, bo to przecież bez sensu. I tak musiał wrócić. Nie był chyba prymitywnym kretynem...
      Jak on jej dał ten środek nasenny? To już chyba nietrudno odgadnąć, wlał go albo wsypał do czegoś, czym wiedział, że Alicja tego wkrótce użyje. Czego Alicja musiała na pewno wkrótce użyć? Wiadomo, kawy. Kawa najpewniejsza, a oprócz tego jest jeszcze pasta do zębów, papierosy, jajka... Jeżeli przewidywał, że będzie jadła kolację, to o jajka mógł być spokojny, miała istnego fioła na tle jajek, jadła kopę na tydzień...
      Coś mi zaczęło przeszkadzać w tych rozmyślaniach i po chwili pojęłam, że major do mnie mówi. Nie byłam w stanie tak od razu oderwać się od tematu.
      - Jajka - powiedziałam w rozpędzie. - Może gdzieś są skorupki, niech pan sprawdzi.
      - Proszę? - zdziwił się major.
      Oprzytomniałam nieco i sprecyzowałam mu pokrótce moje poglądy na sposób spożycia przez Alicję środka nasennego, pomijając jednak starannie sprawę telefonu. Major zastanowił się przez chwilę.
      - Oczywiście, możliwe, że pani ma rację. Na razie jeszcze nie wiemy, trzeba przeprowadzić wszystkie analizy. Jajka, mówi pani?
      Ruszył do kuchni, ale widocznie jednak wolał nie tracić mnie z oczu, bo zatrzymał się i z progu pokoju wydał polecenie zainteresowania się śmieciami. Oderwana od rozważań przyglądałam mu się i słuchałam, co mówi.
      - Doktora Grzybka ciągle nie ma? - spytał kogoś w przedpokoju.
      - Nie ma - padła odpowiedź. - Pewno go już dzisiaj nie złapiemy. To co, obywatelu majorze, zabierać zwłoki?
      - No, chyba tak. Poczekajcie jeszcze trochę, a jak tu skończycie, to do kostnicy. Sekcję zrobi się jutro.
      Wzdrygnęłam się nieco na to niemiłe słowo i z wysiłkiem usunęłam sprzed oczu makabryczny obraz Alicji w prosektorium. Major znowu zwrócił się do mnie.
      - Ja mam do pani jedną prośbę. Może byśmy od razu wzięli pani odciski palców, dobrze? Komuś innemu dałbym coś do potrzymania, ale myślę, że z panią nie muszę sobie tym zawracać głowy?
      -Właśnie nawet chciałam to panu sama zaproponować, bo rzeczywiście dotykałam tu chyba wszystkiego. Może mnie pan od razu wyodrębnić i będzie spokój.
      Czasem tak człowiek wymówi coś głupio w złą godzinę. Gdybym wiedziała, jaki to spokój będzie, jak mnie wyodrębnią, włosy stanęłyby mi dęba na głowie. Na razie jednak nie miałam żadnych jasnowidzeń i usiłowałam wrócić do rozmyślań.
      Morderca zabrał mikrofon, wetknięty zamiast sęka w futrynę drzwiową. Ewentualność moich halucynacji kategorycznie odrzucam, wtedy jeszcze byłam spokojna, spłoszona zaczynam być dopiero teraz. Możliwe, że nie był to jedyny mikrofon, możliwe, że Alicja miała w domu całą, nader rozbudowaną instalację elektroakustyczną. Teraz się już tego nie dowiem. Gdzie on trzymał magnetofon? Jeżeli go w ogóle używał, to musiał mieć łatwo dostępny...
      Po jakiego diabła oni kroili te świece na plasterki? I kto?! Alicja czy zbrodniarz? Jak długo mogły się palić? Uznałam tę wiadomość za niezbędną. Musiałam się dowiedzieć, kto podziabał w drobne kawałki piękne, czerwone świece, nie byłam bowiem jeszcze pewna niczego, ale podejrzewałam, że dla moich dalszych rozważań to może się okazać niesłychanie ważne. Na wszelki wypadek wolałam nie zwracać na to uwagi majora.
      Przeszłam do drugiego pokoju, udając, że czynię to celem obejrzenia śmietnika na biurku. Usiadłam Przy stoliku, przybrałam możliwie zamyślony wyraz twarzy i zaczęłam się przyglądać czerwonym szczątkom. Paliły się, to widać. Gdybym mogła porównać te resztki z tym, co mam w domu! Nie da rady, nawet poskładać ich nie mogę, bo major zabronił mi czegokolwiek dotykać...
      Niewiele tego zostało, chyba mniej niż połowa. Jedna trzecia?... Musiały się palić około trzech godzin, może trzy i pół? Zapaliła je chyba, jak przyszedł z wizytą...
      Był, wyszedł, wrócił... Dlaczego pozostawił nietknięty ten napis na ścianie? Kretyńskie pytanie, a co miał zrobić? Zabrać ścianę ze sobą? Wyskrobywanie trwałoby co najmniej do jutra. Ale chyba zauważył, że napis powstał w czasie jego nieobecności? I co, nic mu to nie dało do myślenia? Gdyby to był ktoś postronny, to jeszcze, ale człowiek zorientowany w sprawach Alicji...
      I nagle poderwało mnie z fotela! Dobry Boże, a jeżeli on ten napis ZROZUMIAŁ?!!!
      Major pobierał ode mnie osobiście odciski palców. Coś do mnie mówił, nie wiem, co mu odpowiedziałam, zapewne coś ni w pięć, ni w jedenaście. W głowie miałam tylko tę jedną, okropną myśl. Jeżeli ten bandyta pojął znaczenie testamentu na ścianie, to wie także teraz, że Alicja mogła adresować go wyłącznie DO MNIE!!!
      I jeżeli nie jest prymitywnym wołem, a niestety wszystko wskazuje na to, że nie jest, to wie także, że w tej chwili tu jestem, że przeczytałam testament, że zastosuję się do poleceń Alicji i że nad jego głową wisi śmiertelna groźba. I bez wątpienia stanie na tej zagrożonej głowie, żeby ową groźbę usunąć.
      Będzie chciał zdążyć przede mną! Za nic! To ja muszę zdążyć przed nim! Nie mam ani chwili czasu, muszę już, natychmiast spełnić żądanie Alicji!
      Jak?!!!
      Koperta, którą mam znaleźć, schowana jest w kufrze po przodkach. Kufer stoi w pralni, a pralnia znajduje się na poddaszu pewnego starego budynku w Kopenhadze. W Kopenhadze na placu Świętej Anny...
      - Jest dość późno - powiedział major. - Ale gdyby pani mogła jeszcze dzisiaj pojechać ze mną i złożyć zeznania, to byłoby bardzo dobrze. Póki pani jeszcze wszystko dobrze pamięta?
      Cholernie lubiłam majora. Nade wszystko w świecie pragnęłam wykrycia i ukarania mordercy Alicji. Ale z całą pewnością ostatnią rzeczą, jakiej sobie mogłam życzyć, było składanie zeznań w tej chwili. Nie panowałam nad umysłem, nie panowałam nad twarzą, panikę, jaka mnie ogarnęła, musiałby chyba zauważyć nawet ślepy debil i wiedziałam tylko jedno: że z moich ust nie powinno wyjść ani jedno słowo prawdy! A za przeciwnika w tej sytuacji miałam akurat majora, który potrafiłby wycisnąć prawdę nawet ze zmurszałego głazu!
      - A może to pan mógłby pojechać ze mną? - zaproponowałam beznadziejnie. - Bo nie mam co zrobić z samochodem.
      Major wyraził zgodę bez oporów.
      - Piękny wóz - powiedział po drodze. - Kupiła pani za granicą?
      Kiwnęłam głową i już chciałam wspomnieć coś o ciężkiej krwawicy, kiedy ugryzłam się w język. Tej dziwnej historii lepiej teraz nie tykać, w ciężkiej krwawicy nie ma cienia prawdy, a łgarstw do wygłoszenia mam w perspektywie tyle, że lepiej nie wynajdywać dodatkowych. W ogóle najstosowniej będzie zamknąć gębę i ględzić możliwie mało. Na dobrą sprawę powinnam milczeć jak grób!
      W Komendzie dostałam kawy, zapaliłam papierosa i spróbowałam wspiąć się umysłowo na nieco wyższy szczebel. Znając majora nie miałam żadnych wątpliwości, że bezbłędnie zauważy moje zamierzone mijanie się z prawdą, ale na to już nic nie mogłam poradzić.
      - Była pani bardzo przywiązana do swojej przyjaciółki? - powiedział tonem raczej twierdzenia niż pytania.
      Zaskoczył mnie tym, bo jakoś nigdy się nad tym nie zastanawiałam. Przywiązana do Alicji? Dobry Boże!
      - Nie wiem, czy to można tak nazwać - odparłam z wahaniem. - To było chyba coś więcej. Alicja była dla mnie czymś więcej niż zwyczajną przyjaciółką. Była... Była człowiekiem, który zasługiwał na absolutne zaufanie. Niech pan zaczeka, niech mi pan pozwoli przez chwilę się pomartwić.
      Nagle uświadomiłam sobie na nowo, że Alicja nie żyje, i ogarnął mnie tak wielki, tak głęboki żal, że musiałam go opanować, żeby się zaraz w tym milicyjnym gabinecie nie rozpłakać. Nie po to tam przyszłam. A równocześnie poczułam na sobie cały ciężar tej spuścizny, która na mnie znienacka spadła, i cały ciężar zaufania Alicji, którego nie miałam prawa zawieść. I natychmiast potem obudziły się we mnie nader ciekawe uczucia do tego kogoś, kto ją zabił...
      Major przyglądał mi się z dużym zainteresowaniem.
      - Mam wrażenie, że zależy pani na wykryciu mordercy, prawda? - powiedział łagodnie i uprzejmie.
      - O, raczej tak - odparłam równie łagodnie, opanowując uczucia.
      - No właśnie. To kiedy pani widziała swoją przyjaciółkę ostatni raz? Niech pani sobie przypomni możliwie dokładnie.
      Z namysłem i uczciwie policzyłam czas i wypadło mi, że rozstałyśmy się trochę po dziewiątej. Do tego mogłam się przyznać, to było niewinne, a majorowi mogło się przydać. Streściłam naszą rozmowę, informując go, że głównym jej tematem były kwestie odnawiania mieszkań oraz malarstwo sztalugowe, ponieważ Alicja wyraziła chęć powieszenia czegoś na ścianie. Można powiedzieć, że nawet nie kłamałam tak zupełnie.
      - Potem Alicja postanowiła zrobić kawę - ciągnęłam dalej. - Zaparzyła ją w termosie, miała taki termos do kawy i przyniosła do pokoju, ale nie nalała do filiżanek. Zaczęła grzebać w biurku, szukała zdjęć, które chciała mi pokazać, i przypomniała sobie nagle, że ma coś bardzo pilnego do zrobienia. Jakiś rysunek. Miała go zrobić do rana, więc sobie zaraz poszłam, żeby jej nie przeszkadzać. Mówiła też, że ma przed sobą szalenie pracowity dzień.
      Na wszelki wypadek wolałam trzymać się ściśle tego dialogu, który wygłosiłyśmy obie na użytek sęka w futrynie. Nigdy nie wiadomo... Rozpacz mnie ogarniała, kiedy opowiadałam te wszystkie brednie, bo równocześnie uprzytamniałam sobie, jakie koszmarne trudności czekają mnie w najbliższym czasie. Jakim sposobem sama znajdę tego kogoś, kto jej odnawiał mieszkanie? Musiał być przecież tą nitką, prowadzącą do kłębka. Mało nitką, całym sznurem, liną okrętową! Jakim sposobem wyjadę?! Jak trafię do ludzi, z którymi się ostatnio widywała, spotykała?
      - Po pani wyjściu ktoś tam przyszedł - powiedział major. - Rzeczywiście, ta jedna filiżanka robi trochę dziwne wrażenie. Nie ma pani żadnych podejrzeń, kto to mógł być? To wcale nie musiał być morderca.
      - Nie mam zielonego pojęcia. Mogę sobie tylko wyobrazić, że albo to był ktoś ważny, kogo Alicja wysoko ceniła i przyjmowała z honorami, mam na myśli świece, one musiały się palić. Albo też ktoś kłopotliwy. Ktoś taki, przy kim nie wiadomo, co robić, więc się wtyka świece w lichtarze i zapala.
 Albo dłubie na kawałki... Kto ze znanych pani osób pasuje do tych możliwości?
Zastanowiłam się przez chwilę.
      - A tak z pół miasta. Alicja znała mnóstwo ludzi. Do uhonorowania mogłabym panu wyliczyć właściwie jej wszystkich przyjaciół i znajomych, wszystkich, których lubiła, więc to bez sensu. I tak pan pewnie do nich dotrze, a ja nawet nie znam ich nazwisk, nie mówiąc o adresach. Przeważnie tylko imiona.
      - A z tych kłopotliwych?
      - A, to przykro mi, ale diabli wiedzą.
      - Pani Hansen nie miała żadnych wrogów?
      - Nic nie wiem o jej wrogach. Na ogół wszyscy ją bardzo lubili. Była cholernie uczynna, niezliczonym osobom wyświadczała niezliczone przysługi.
      - No tak. Ale nie zabił jej przecież obcy człowiek z ulicy bez żadnego powodu. Czy nic nigdy nie wspominała o kimś, kogo mogłaby się obawiać?
      Do tej pory rozmowa z majorem przebiegała raczej ulgowo, aż się nawet nieco dziwiłam. Ostatnie pytanie zabrzmiało jak sygnał ostrzegawczy.
      - Mówiła, że jest ostatnio zdenerwowana, ale nie powiedziała, dlaczego.
      Musiałam to wyznać, bo wiedziałam, że wśród wszystkich analiz wyjdzie na jaw sprawa tego mojego cholernego lekarstwa na uspokojenie. Nie dałam jej przecież takiego straszliwego świństwa w celu popijania sobie dla przyjemności! A do mnie dotrą chociażby przez lekarza. Tylko spokojnie, uważać i nie łgać niepotrzebnie!
      - I pani się nie dopytywała? - dziwił się nieco major.
      - Nie przesadnie. Myślałam, że może się nieswojo czuje przez ten ślub.
      Cholera - pomyślałam - może ze ślubem też niedobrze? Ale coś przecież muszę mówić!.
      - Jaki ślub?
      - Jej. Własny. Zamierzała wyjść za mąż za jednego takiego faceta, cudzoziemca, ściśle biorąc, Duńczyka. Nosiła się z tymi planami już tak chyba od roku i to się jakoś odwlekało, nie wiem dlaczego. Zdaje się, że miała jakieś komplikacje z dokumentami. Załatwiała to, ale bez pośpiechu. Podejrzewam, że właściwie sama nie była pewna, czy wziąć ten ślub, czy nie.
      Usiłowałam mówić to możliwie beztrosko, tak jakbym opowiadała majorowi towarzyskie plotki. Słuchał i przyglądał mi się z uwagą, co mnie w najwyższym stopniu męczyło psychicznie.
      - A po co pani dzisiaj do niej dzwoniła? Miała pani jakiś interes?
      - Umówiłyśmy się, że się spotkamy w Europejskim, jeżeli już będzie miała czas. Wczoraj tak wcześnie wyszłam, a wie pan, nie widziałyśmy się strasznie długo, bo ja przed trzema tygodniami wróciłam z zagranicy.
      Jeszcze nie skończyłam tego mówić, a już wiedziałam, że źle zrobiłam. I tak to wykryją, prędzej czy później, ale trzeba było poczekać z gadaniem na ten temat, aż będę przytomniejsza i coś sobie zdążę przemyśleć!
      - Jak długo?
      - Około pół roku.
 Była pani za granicą pół roku?
No i proszę. Już mnie trafił!
      - Nie, dłużej. Przeszło rok.
      - To przedtem panie były razem?
      - Częściowo. Ja tam przyjechałam, jak Alicja już była zadomowiona.
      - Tam, to znaczy gdzie?
      - W Kopenhadze.
      - Co pani Hansen robiła w Kopenhadze?
      - Pracowała, oczywiście. Przy okazji poderwała sobie tego narzeczonego.
 Aha. A może tam był ktoś, kto jej źle życzył?
Co ja mam zełgać teraz, dobry Boże?!
      - Nie wiem - powiedziałam ostrożnie. - Niech pan zaczeka, pomyślę.
      Wolno mi chyba myśleć przy odpowiedziach? Oczywiście, że korzenie tej całej sprawy tkwią w Kopenhadze. Kto to był ten ktoś, kogo Alicja tam tak bardzo starała się unikać? Zaraz, ja tam przecież widziałam...
      Nagle przypomniało mi się, skąd znam profil człowieka, którego dostrzegłam w granatowym oplu, i doznałam takiego uczucia, jakbym skamieniała umysłowo. Już też doprawdy nie miało mi się to kiedy przypomnieć! Widziałam go w tej chwili tak wyraźnie, jakby siedział po drugiej stronie biurka, na miejscu majora. To on, jak Bóg na niebie, to ten sam! Czy to możliwe, żeby niesamowita historia, która mi się tam przytrafiła, miała związek z Alicją? Jaki związek?! Ratunku!!!
      Po długich staraniach odzyskałam głos.
      - Nie, nie wiem - powiedziałam. - Nie mam pojęcia. Nasze wzajemne zaufanie objawiało się między innymi w tym, że nie dopytywałyśmy się o nic zbyt nachalnie. Możliwe, że Alicja miała tam jakieś znajomości, o których nic nie wiedziałam.
      - No tak - powiedział major po chwili. - Co pani jeszcze zauważyła w mieszkaniu pani Hansen? Mam na myśli jakieś zmiany.
      - Szczerze panu wyznam, że trochę mnie myli ten proszek do prania, którym obsypaliście wszystko. Ten na odciski palców. Poza świecami i filiżanką, która mi się nie podoba, podejrzewam, że Alicja została ułożona na tym tapczanie. Ona nigdy dobrowolnie nie spała na wznak, twierdziła, że w tej pozycji miewa koszmarne sny. No i nie wiem, co z biurkiem, czy tam czegoś nie brakuje. Wczoraj było porządniej. Aha, a czy może mi pan uprzejmie powiedzieć, o której godzinie ją zabito? Tak przy okazji...
      - Między pierwszą a trzecią w nocy.
      - I o tej porze on wyszedł?! Tam przecież cieć zamyka bramę!
      - To wszystko sprawdzimy. Niech się pani zastanowi, czy coś jeszcze.
      Zastanowiłam się głęboko i nawet uczciwie, bo obawiałam się, że moje odpowiedzi brzmią podejrzanie powierzchownie Niestety, nie przychodziło mi na myśl nic poza rzeczami, które musiałam starannie ukryć.
      - Wyczerpał mnie pan. Nic więcej nie widzę.
      - No, skoro pani jest wyczerpana, to może na razie skończymy. Niech pani postara się przypomnieć sobie wszystko, co miało jakikolwiek związek z pani przyjaciółką tu i w Danii. Wszystko, najdrobniejsze szczegóły. Nie wiemy jeszcze, co się może okazać ważne.
      - Wezwie mnie pan, czy mam się sama zgłosić? - spytałam, z ulgą podnosząc się z krzesła.
      - Zobaczymy. Na pewno będzie mi pani jeszcze potrzebna, a jak się pani coś przypomni, to niech pani od razu dzwoni. Proszę przekazać ode mnie pozdrowienia panu prokuratorowi.
      - Pan go zna? - spytałam, zaskoczona. Major uśmiechnął się lekko.
      - Znamy się jeszcze z czasów, kiedy pracował w służbie śledczej. Nawet kiedyś zetknęliśmy się w jednej sprawie. Bardzo wysoko go cenię.
      - Dziękuję panu, chętnie przekażę.
      Tego mi jeszcze tylko brakowało - pomyślałam ponuro, usiłując na pożegnanie przyozdobić oblicze wdzięcznym uśmiechem. Wątpię, czy mi się to nadzwyczajnie udało, ale zaczynało mi już być wszystko jedno. Nade wszystko w świecie chciałam wreszcie zejść majorowi z oczu! To, że przesłuchiwał mnie tak krótko, niezbyt szczegółowo i właściwie bez nacisku, było w najwyższym stopniu niepokojące!
      - Można wiedzieć, gdzie byłaś do tej pory? - powitał mnie Diabeł z urazą, kiedy wróciłam do domu.
      Dopiero w tym momencie poczułam, że jestem śmiertelnie, beznadziejnie zmęczona. Na chwilę przestałam nawet czuć się wystraszona i zdenerwowana. Oparłam się o drzwi i patrzyłam na niego, z rozpaczą myśląc, że i przed nim też będę musiała wszystko ukrywać.
      Od trzech lat, od chwili kiedy połączyło nas idiotyczne, wyimaginowane przeze mnie zabójstwo na terenie mojego własnego biura, miałam z nim ciężki krzyż pański. W uciążliwej walce, toczonej na co dzień na gruncie czysto prywatnym, jego wspomagało piekło, a mnie nie wiadomo co. Chyba litościwa Opatrzność, pozwalająca mi, jak dotąd, pędzić uczciwe, praworządne życie. Prawie nie musiałam łgać, co przy wrodzonej, głupiej skłonności do mówienia prawdy było mi ze wszech miar na rękę, a przy okazji pozbawiło mnie możliwości nabrania stosownej wprawy. Jemu zaś znakomicie dopomogło poznać wszelkie szczegóły mojego życiorysu. Właśnie w tej chwili zwątpiłam, czy istotnie działalność Opatrzności w stosunku do mnie była tak pomocna, jak mi się zdawało...
      - Alicja nie żyje - powiedziałam cicho.
      - Co?!
      - Alicja nie żyje. Została zamordowana.
      Diabeł patrzył na mnie tak, jakby się usilnie i w pośpiechu zastanawiał, co też takiego okropnego musiałam popełnić poza domem, żeby teraz, dla zatuszowania owego czynu, wymyślać aż takie sensacje.
      - Co za brednie mówisz? - spytał nieufnie. - To ma być dowcip?
      - A jak ci się zdaje?
      Przyjrzał mi się uważniej i widocznie jednak musiałam wyglądać bardzo mało figlarnie, bo podniósł się szybko z tapczanu, wyraźnie rezygnując z pierwszych podejrzeń.
      - Rany boskie! Usiądź, bo się przecież za chwilę przewrócisz. Zrobię ci herbaty. Alicja została zamordowana? Kiedy? Przez kogo?!
      - Nie wiem. Podobno między pierwszą a trzecią w nocy. Masz pozdrowienia od majora.
      - Dziękuję bardzo - powiedział odruchowo. - Nie rozumiem, przecież dziś w nocy dzwoniła do ciebie? Rozmawiałaś z nią przez telefon! Po śmierci?!
      Nie miałam siły wrócić na nowo do tego napięcia, w którym trwałam przez ostatnie kilka godzin. Więc on to słyszał?!
      - Jak to? - jęknęłam. - Przecież spałeś!
      - Ale się obudziłem. Czekaj, zrobię ci tej herbaty.
      No i co, mam teraz w niego wmawiać, że to nie była Alicja? Że dzwonił do mnie po nocy pijany gach? Nonsens!
      Mógłby mi pomóc? No pewnie, że mógłby mi pomóc, jeszcze jak! Na własne oczy widziałam swymi czasy, z jakim talentem i intuicją odgadywał ukrywane przed nim najstaranniej tajemnice. Odgadłby i teraz wszystko to, co dla mnie jest wyłącznie mglistym chaosem.
      Czy ja mogę mu wszystko powiedzieć? Wykluczone, w żadnym wypadku. Gdyby się kiedykolwiek przypadkiem wykryło, że coś wiedział ode mnie i nic nie mówił, jego kariera byłaby na zawsze skończona. Nie ma siły, cokolwiek mu powiem, musi natychmiast lecieć z jęzorem do milicji. Równie dobrze mogłabym sama się zwierzyć majorowi. Nie, nie ma innego wyjścia, jeżeli mam cień oleju w głowie, muszę milczeć jak głaz i bez przerwy udawać idiotkę. Już i tak nie jestem pewna, czy się przypadkiem z czymś nie wygłupiłam...
      Diabeł wrócił z herbatą i zażądał szczegółowego sprawozdania. Wydawał się przejęty, co mu się szalenie rzadko zdarzało. Wbrew niechęci i protestom musiałam spełnić jego żądanie. Trzeba przyznać, że chyba jeszcze nigdy w życiu nie wygłosiłam równie głupiej i pogmatwanej relacji. A mówiłam przecież, o święci patroni, do prokuratora, który moje wszystkie sprawy znał na wylot! No, prawie wszystkie...
      Diabeł słuchał w milczeniu i zdumiewająco uważnie. Gdzieś na dnie mojego zmaltretowanego umysłu obudziło się jakieś nieuchwytne, niesprecyzowane podejrzenie. Obaj z majorem wydali mi się dziwnie podobni do siebie w tej uwadze, z jaką wysłuchiwali mojego gadania.
      Milczał jeszcze przez długą chwilę, kiedy skończyłam.
      - Ty o tym wszystkim wiesz coś więcej - powiedział znienacka. - Ciekawe, czy usiłujesz to ukryć tylko przede mną, czy przed majorem też. Po co ona do ciebie dzwoniła?
      - Skąd w ogóle wiesz, że to była Alicja? - spytałam, beznadziejnie usiłując znaleźć sposób uniknięcia odpowiedzi.
      - Nie wiem, być może zwracasz się per Alicja do jakichś facetów, żeby mnie zmylić. Ale skoro myślałaś, że śpię...
      - No bo powinieneś był spać - oświadczyłam z pretensją i głęboką dezaprobatą. - Zawsze jesteś śpiący nie wtedy, kiedy potrzeba. Wszystko musisz robić na odwrót.
      Diabeł przyglądał mi się z namysłem, budząc tym w mojej duszy już nie tylko niepokój, ale zgoła panikę, którą coraz trudniej było mi ukryć.
      - Nie lepiej byłoby, gdybyś dała temu spokój?
      - Niby czemu?
      -Temu kręceniu. Uprzedzam cię, że jeśli cię zamkną za fałszywe zeznania, to ja palcem nie kiwnę. Umywam ręce.
      Doskonale wiedziałam, że gdyby mnie istotnie zamknęli za fałszywe zeznania czy za cokolwiek innego, stanąłby na głowie, żeby mnie wydostać. Poza tym nie to akurat było przyczyną mojego popłochu.
      - Jakie fałszywe zeznania, nie zawracaj głowy. Masz obsesję. Zwyrodnienie na tle zawodowym.
      - Po co Alicja do ciebie dzwoniła?
      No przecież to można było zwariować. Po to wyszłam z jednego przesłuchania, uwalniając się wreszcie od majora, żeby natychmiast trafić na następne, jeszcze gorsze. O ileż trudniej było łgać do człowieka, który doskonale znał nas obie! Czy ja będę miała kiedykolwiek święty spokój, czy też już do końca życia nie dostąpię tego szczęścia?
      - Nie wiem. Nie pamiętam.
      - Pamiętasz. Po co Alicja do ciebie dzwoniła?
      - Odczep się. Dla draki. Pracowała, spać jej się zachciało i postanowiła się rozerwać. Rozmowy ze mną są zawsze szalenie rozrywkowe.
      - Szczególnie dla ofiar morderstwa - uzupełnił Diabeł. - Joanna, nie wygłupiaj się - dodał prosząco. - To jest cholernie nieprzyjemna sprawa. Wiem, że masz okropny charakter i prawdopodobnie uprzesz się sama znaleźć mordercę albo coś w tym rodzaju. Prawdopodobnie ci się nie uda. Zapłaczesz się w coś głupiego, a ja razem z tobą. Powiedz, po co ona do ciebie dzwoniła w nocy na chwilę przed śmiercią?
      Coś mnie zastanowiło w tym, co mówił. Skąd on wie, że to jest cholernie nieprzyjemna sprawa?
      - Co się tak uczepiłeś, jak rzep psiego ogona? Widocznie chciała mile spędzić ostatnie chwile życia. Lepiej ty powiedz, o której godzinie to było, jeśli przypadkiem wiesz.
      - Przypadkiem wiem. Dwadzieścia po pierwszej. Mam wrażenie, że ten telefon jest podstawowym elementem całej zabawy. Słuchaj, uczciwie cię uprzedzam, że jeśli major będzie ze mną rozmawiał, to ja mu o tym muszę powiedzieć. A ty będziesz musiała powiedzieć, po co ona dzwoniła.
      - Guzik, odmawiam zeznań.
      - To cię zamkną!
      - Przestań mnie głupio straszyć, niby za co mnie mają zamykać? Sam zaświadczysz, że w czasie zbrodni spałam martwym bykiem przy twoim boku.
      - To nie wyklucza wspólnictwa. A teraz udzielasz pomocy mordercy, odmawiając zeznań.
      - Chyba oszalałeś! Po pierwsze, to brednia, a po drugie, sam mnie uczyłeś, że za byle co się nie zamyka, bo potem trzeba wypuszczać i przepraszać. Kompromitacja dla prokuratora.
      - Za dużo do ciebie gadałem - mruknął niechętnie. - Niepotrzebnie. Idiocieję przy tobie.
      - Nawzajem!
      - A w ogóle to ty za dużo wiesz!...
      - O Boże! - powiedziałam już z ostateczną rozpaczą i zamurowało mnie. Alicja to samo mówiła o sobie!...
      Musiałam pomyśleć. Koniecznie musiałam pomyśleć, bo uprzytomniłam sobie, że rozmawiam z nim niesłychanie głupio. Wbrew wszystkim zamiarom nie umiem ukryć, że wiem więcej, niż się do tego przyznaję, a on to, oczywiście, znakomicie dostrzega. Jakże wygodnie byłoby móc to z nim omówić, poradzić się go, oddać mu to w ręce... Istny raj! Nic z tego, nie dla mnie raje, na razie jestem skazana na katorgę umysłową!
      - Moje szczęście jedyne, na wszystko cię błagam, zamknij się wreszcie - powiedziałam stanowczo. - Tam major, tu ty, to za dużo na mnie jedną. Daj mi święty spokój chociaż przez chwilę, bo lada moment zwariuję i zacznę sama siebie podejrzewać. Przestań się mnie czepiać albo ucieknę z domu!
      Udało mi się go wreszcie nakłonić, żeby się na razie odczepił. Nawet zszedł mi z oczu, udawszy się do łazienki. Usłyszałam, że puszcza wodę do wanny, odetchnęłam lżej, zapaliłam papierosa i zaczęłam sobie układać.
      Gdzie jest początek tej całej koszmarnej historii, która doprowadziła do zbrodni? Nie wiem. Ginie gdzieś w mrokach przeszłości. Sięga zapewne czasów, o których Alicja niechętnie mówiła i niechętnie myślała, chociaż były dla niej radosnym i promiennym wspomnieniem. Czasów jej wielkiej miłości do człowieka, który nie był tego wart.
      Nie znałyśmy się jeszcze wtedy. Nie byłam świadkiem owych uczuć, słyszałam tylko o nich dostatecznie dużo, żeby móc sobie to wszystko wyobrazić. Fakt, że ten pan był żonaty, nie miał żadnego zgoła znaczenia w porównaniu z faktem, że był, jak się później okazało, pracownikiem obcego wywiadu. Dysponująca perfekt językiem niemieckim Alicja poznała go jako attaché kulturalnego ambasady jednego zachodniego państwa i bardzo długo nie zdawała sobie sprawy z dodatkowej działalności ukochanego. Nie wiedziała także nic o żonie, którą ukrywał nie mniej starannie. Obie te tajemnice wyszły na jaw równocześnie, w okolicznościach dość dramatycznych, pan pośpiesznie wyjechał, a Alicja miała mnóstwo nieprzyjemności. Na domiar złego nabrała podejrzeń, iż wielkie uczucie nie było obustronne, wielbiciel bardziej był spragniony jej współpracy niż serca. Współpracy odmówiła kategorycznie, serce również usiłowała odebrać, ale mam wrażenie, że aż do obecnych czasów pozostał jej jakiś nikły sentyment, którego się nie umiała pozbyć. Nie zdołała też nigdy definitywnie zerwać kontaktów z byłym najdroższym. Rozmaitymi drogami i przez różne osoby przesyłał jej wyrazy uwielbienia, usiłował coś wyjaśnić, usprawiedliwiał się, wspominał nawet o rozwodzie, a na Alicji za każdym listem i każdym najniewinniejszym pozdrowieniem cierpła skóra, bo za żadne skarby świata nie chciała utkwić w pomieszczeniu przymusowo zamkniętym w charakterze wroga Ojczyzny. Po latach przestała być osobą podejrzaną, dostała nawet paszport, ale ciągle jeszcze pokutował w niej ten lęk, powodujący przesadną ostrożność.
      I kto wie, może owa przesadna ostrożność była słuszna? W tamtej ambasadzie wciąż miała mnóstwo znajomych, ciągle ktoś jeździł tam i z powrotem, ciągle pętali się wokół niej ludzie, którzy znali owego pana, byli z nim zaprzyjaźnieni, być może kontynuowali jego nadprogramową działalność? Wbrew jej woli coś nielegalnego mogło się o nią obijać. Mogły dotrzeć do niej jakieś wiadomości, których sobie wcale nie życzyła, i sądząc z tego, co od niej usłyszałam, dotarły.
      W Kopenhadze. W Kopenhadze też były różne ambasady i też byli ludzie z owego kraju. Alicja otrzymywała obfitą korespondencję w różnych językach. Nie czytałam przecież jej listów, mogły równie dobrze pochodzić od rodziny i zawierać wiadomości o grypie siostrzeńca, jak i od pana, informującego ją uprzejmie, że zamierza sobie wyszpiegować parę drobiazgów w kraju o niemiłym dla jego poglądów ustroju. A Alicja miała charakter...
      A Alicja miała charakter apolityczny, można powiedzieć nie ograniczony czasem i przestrzenią, taki, co to nie zna granic ni kordonów... Istniało dla niej tylko jedno kryterium: ktoś był przyzwoitym człowiekiem albo nie. Poza tym mógł sobie być czymkolwiek i reprezentować dowolne poglądy. Obojętne. Pewne rzeczy jednak i pewne zajęcia wykluczały w jej oczach przyzwoitość i takim zajęciem było między innymi szpiegostwo, niezależnie od skali. Jednakowo negatywnie odnosiła się do skarżypyty w przedszkolu i do międzynarodowego asa wywiadu. Uznawała atak z bagnetami na czołgi, ale nie uznawała najbardziej nawet patriotycznej pracy, z którą się trzeba było ukrywać. Za żadne skarby świata nie wyjawiłaby poufnie uzyskanej informacji. Ukochanej przyjaciółce nie wyznałaby, że mąż ją zdradza, gdyby mąż uczynił ją swoją powiernicą. Najdroższemu człowiekowi nie powiedziałaby, że kontrwywiad jest na jego tropie, gdyby powiadomił ją o tym prywatnie i w zaufaniu jakiś pracownik owego kontrwywiadu.
      Musiała przyjść wreszcie taka chwila, kiedy w jakiś sposób dotarło do niej zbyt wiele wiadomości. Zdawała sobie zapewne sprawę z wagi tych wiadomości i z niebezpieczeństwa ich posiadania. No i zgodnie ze swoim charakterem usiłowała coś z tym fantem zrobić, nie zdradzając niczyjego zaufania. Rezultat wypadł chyba raczej niezupełnie po jej myśli...
      A teraz mnie nie wolno zawieść jej zaufania...
      W ostatniej chwili zdążyła udzielić mi wskazówek, gdzie mam szukać sposobów rozwikłania tej całej afery. Jedno wiem na pewno: w żadnym wypadku nie wolno mi dopuścić nikogo obcego do jej prywatnych spraw, sama muszę rozwikłać wszystkie tajemnice i wyjawić oficjalnie tylko to, co będzie niezbędne.
      No i niestety jeszcze wiem drugie...
      Zawahałam się nieco, zanim sprecyzowałam sobie tę drugą myśl, była bowiem nieco przerażająca. Na własne, rodzone oczy stwierdziłam, że Alicją interesował się facet ze złamanym nosem A z tym facetem, nie da się ukryć, ja też prawdopodobnie mam coś wspólnego!
      Boję się o ciebie... Te słowa wypowiedziała Alicja, która wiedziała, co mówi. Zlekceważyłam je głupio, beztrosko i lekkomyślnie, co było dowodem niewątpliwego, chwilowego zidiocenia. Teraz mi zidiocenie minęło i też się zaczynam bać o siebie, i to całkiem porządnie.
      Nie jest wszak powiedziane, że Alicją zajęty był wyłącznie zaniepokojony osobnik z obcego wywiadu. To ja wiem o tym, że nigdy w życiu nie zajmowałaby się czymś takim, to ja znam jej charakter, jej poglądy, jej granitowe zasady. Ja! A nie nasz kontrwywiad...
      Fifty, fifty, pół na pół, jeden zając, jeden wół. Równie dobrze nasze władze mogły dojść do wniosku, że Alicja jest niebezpieczna. Wiedząc zbyt wiele mogła ostrzec, uprzedzić, zawiadomić kogoś nieodpowiedniego, powodując nieodwracalne szkody, mogła też z tym kimś współdziałać... W oczach naszych władz mogła uchodzić za wroga, a wroga lekceważyć nie należy. Mogło być tak, że podejrzewając ją o tę nielegalną współpracę nie zamykano jej, tylko pilnowano starannie, chcąc przez nią dotrzeć do innych. Kontrwywiad nie Duch Święty, wszystkiego nie wie, tymi innymi mogę się teraz okazać na przykład ja...
      No i co teraz? Ja też zaczynam wiedzieć stanowczo za dużo. Jeżeli przytomne władze interesowały się nią, czego nie można im mieć za złe, to siłą rzeczy zainteresują się teraz mną. Sama bym się na ich miejscu sobą zainteresowała. Za żadne skarby świata nie mogę do tego dopuścić! Ktokolwiek ją zabił, ktokolwiek był w to wmieszany, wie teraz z pewnością, że ja wiem za dużo. Możliwe nawet, że wszystkie zajęte tą sprawą osoby wyobrażają sobie, że ja wiem znacznie więcej niż rzeczywiście wiem. Mnie zaś wszelkie zaciekawienie mną jest niesłychanie nie na rękę. Krwawa walka rozmaitych wywiadów, a na polu bitwy kolejne, niewinne ofiary, najpierw Alicja, potem ja... Istotnie, perspektywa zachwycająca!
      A nie wyłgam się z tego tak łatwo, bo po imprezie pęta się ten bydlak ze złamanym nosem...
      Cóż mi wobec tego pozostaje? Tylko jedno: wszyscy dokoła muszą wierzyć w to, że ja kompletnie nic nie wiem!
      No więc bardzo dobrze! Jestem niedorozwiniętą kretynką, tępym wołem, sklerotyczką, idiotką, nie wiem, czym tam jeszcze, nic sobie nie kojarzę, nic nie wiem i o niczym nie słyszałam. W ogóle nie rozumiem, co się do mnie mówi. A teraz wobec tego trzeba sobie przemyśleć wszystkie konkrety i spróbować wyciągnąć jakieś twórcze wnioski.
      Alicja została zamordowana. To jest podstawowy fakt, któremu się nie da zaprzeczyć. Testament wydrapany na ścianie każe mi znaleźć w Kopenhadze kopertę. Nie wiem, co jest w tej kopercie, może informacja o mordercy, a może to coś, co powiedziała, że ma i że chciałaby komuś oddać. Na razie tego nie zgadnę, ale czym prędzej muszę do tego dotrzeć. Zanim dotrę, może zdołam coś tu rozwikłać.
      W futrynie drzwiowej ukryty był mikrofon. Nic nadzwyczajnego, żaden cud. Nie sztuka załatwić taką instalację w czasie remontu mieszkania, ostatecznie nie siedziała chyba ludziom bez przerwy na głowie. Pod futryną musi być ślad przewodu i należałoby zdemontować futrynę, żeby sprawdzić, dokąd prowadzi. Możliwe, że donikąd, bo ludzie, którzy mieli swój udział w tej zbrodni, nie byli idiotami i mogli się posłużyć nie magnetofonem, a radiem. W futrynie był nadajnik, odbiornik zaś można było trzymać gdziekolwiek, chociażby w samochodzie zaparkowanym gdzieś w pobliżu. Można też było zapewne nagrywać... Ten, kto odnawiał, musiał być w to wmieszany, może malarz, może pomocnik, nie wiem, w każdym razie trzeba go jakoś odnaleźć. Ciekawe, jak?
      O tym czymś, co ma, powiedziała mi na schodach. Morderca tego nie słyszał. Przyszedł do niej z wizytą, w jakimś celu zaniepokoił ją i poszedł sobie. Nie podobają mi się te świece. Cholernie mi się nie podobają!...
      Musiały się palić przeszło trzy godziny... Niech ja sobie spokojnie policzę. Wyszłam od niej parę minut po dziewiątej. Dzwoniła do mnie dwadzieścia po pierwszej. To jest razem przeszło cztery godziny. Wydrapanie napisu mogło jej zająć ile czasu? Powiedzmy kwadrans, wprawdzie drapanie w tynku dość szybko idzie, ale musiała przecież nad tym pomyśleć. I nie rzuciła się chyba do ściany natychmiast po wyjściu faceta, można przyjąć pół godziny... Nie, na dłubanie świec na drobne kawałki w towarzystwie owego gościa przed telefonem do mnie absolutnie nie było czasu. Czyli musiały zostać podłubane potem.
      Ostateczny czas, przyjęty przez lekarza, to jest trzecia godzina. Od telefonu do mnie do śmierci miała godzinę i czterdzieści minut. Mniej, bo przecież przedtem zasnęła. Ale nawet jeśli miała tylko pół godziny, to też nie mogę wykluczyć, że zrobiła to sama, i nie uzyskuję pewności, że zrobił to ten facet. A to jest dla mnie strasznie ważne, bo nie wiem, jakiej wielkości było to coś, co chciała im oddać, i nie wiem, czy nie było ukryte właśnie na przykład w jednej świecy! A nawet jeśli nie było ukryte, to facet mógł myśleć, że jest...
      Po paru minutach byłam już tak zagmatwana w tym, co facet myślał, co znalazł, czego nie, co zawierały w sobie świece, które z natury rzeczy powinny zawierać tylko przyzwoity knot, że zaczęło mi się mącić w głowie. Musiałam się wreszcie oderwać od kombinacji ze świecami, bo zanosiło się na to, że będę miała niewyczerpany temat do końca życia. Co gorsza, owe świece oznaczały jeszcze coś więcej, a to coś też było ważne.
      Oznaczały mianowicie, że musiał przyjść do niej prywatny znajomy, przyjęty normalnie kawą czy czymś takim, uhonorowany staroświeckim oświetleniem, znajomy, przed którym musiała zapewne udawać, że nic nie wie, chociaż należał do osób, o których wiedziała za dużo. Prywatny znajomy! A może ja go też znam?...
      Posiedział, zdenerwował ją, zostawił jej środek nasenny w czymś, czego wiedział, że wkrótce użyje, i poszedł w diabły. Potem przyszedł drugi raz, kiedy już spała, zdemontował mikrofon, przeczytał twórczość na ścianie i umył filiżankę po kawie, której sam używał. Oczywiście, nad czym ja się w ogóle zastanawiałam, umył naczynie, żeby nie zostawiać żadnych śladów swojego pobytu! Przecież to tylko ja wiem, że musiał tam być dwa razy, major się może najwyżej domyślać dzięki świecom, dobry Boże, czyja się wreszcie odczepię od tych świec? Zresztą, musiał umyć tę filiżankę, mógł niczego innego nie dotykać, potem mógł być w rękawiczkach, ale przecież w rękawiczkach nie pił kawy!
      Bardzo dobrze, potrafię odtworzyć przebieg morderstwa, chyba prawidłowo. Nie mogło być inaczej. Na razie to niestety niewiele.
      Chodzili za nią i jeździli. Kto? Proste, albo jedni, albo drudzy. I jedni, i drudzy byli zainteresowani tym, z kim się Alicja spotyka, z kim rozmawia i czy przypadkiem nie zdradza już swoich wiadomości. Przestępcy oprócz tego, wbrew jej mniemaniom, mogli się domyślać, że ona ma tamto coś, i być może mieli nadzieję, chodząc za nią, trafić na ślad. Z drugiej znów strony nie ma co ukrywać smutnego faktu, że chodzenia i jeżdżenia za kimś nagminnie można oczekiwać raczej ze strony władz, którym wszak niewątpliwie byłoby znacznie łatwiej.
      A facet z granatowego opla?... Święci patroni, ratunku! Nie mylę się, to pewne, widziałam go w Kopenhadze, pamiętam, gdzie i kiedy, aż za dobrze. Tu był i tam był, to nie może być zbieg okoliczności. Musi mieć jakiś związek z tym, co mnie tam spotkało!... A teraz tu się pętał za Alicją... Czy ja przypadkiem też nie mam jakiego mikrofonu w domu?!
      Włosy mi się nieco podniosły na głowie, ale postanowiłam nie rozpraszać się wpadaniem w panikę, bo to jeszcze nikomu nie pomogło. Na razie najważniejsze staje się pytanie, czy morderca zrozumiał testament. Przyjmijmy, że tak. Czy wobec tego równie łatwo, jak ja, zlokalizował miejsce? Wykluczone! Niewiele osób wiedziało o pralni na placu Świętej Anny, zwłaszcza że to właściwie wcale nie była pralnia. A nawet jeśli, to w tej chwili tylko dwie osoby mają klucz do tego pomieszczenia, przy czym jedną z tych osób jestem ja, a drugą właściciel budynku, który moim zdaniem jest ponad podejrzeniami. Jeżeli krewny króla duńskiego jest zamieszany w szpiegowską aferę, to zgadzam się nawet skołowacieć i to natychmiast!
      A dorobić klucz do pralni w starym, arystokratycznym, duńskim domu to nie jest wcale taka prosta sprawa. Po godzinie dziewiątej wieczorem w ogóle do tego domu nie wejdzie. Nawet jeśli jest znajomym pana domu, tak jak był znajomym Alicji.
      Ale wejdzie w dzień... Może mieć wytrych... Diabli wiedzą, co jeszcze może mieć...
      Przestałam panować nad myślami i zaczęłam doznawać objawów lekkiego pomieszania zmysłów i manii prześladowczej. Zamaskowany osobnik w moich oczach otwierał wszystkie kolejne drzwi i wyjmował z kufra kopertę! Za wszelką cenę musiałam mu w tym przeszkodzić! Jak, do wszystkich diabłów, mam się dostać do Kopenhagi?!!!...
      - No i co wymyśliłaś? - spytał Diabeł.
      To było jak piorun z jasnego nieba! Bez mała dostałam palpitacji serca. Cały czas siedział w pokoju, przyglądając mi się oczami, od których bił podejrzany blask. Do tego stopnia oczy mu się rozjaśniały tylko w dwóch wypadkach: kiedy wybuchało w nim szalone zainteresowanie jakąś panią i kiedy dokonywał sensacyjnych odkryć w swojej dziedzinie zawodowej. Zainteresowanie panią raczej w tej chwili nie wchodziło w rachubę, co wobec tego zdołał odkryć na mojej twarzy w związku ze sprawą Alicji? Nie mówiłam chyba do siebie na głos?
 Odmawiam zeznań - oświadczyłam stanowczo. - Wyszło mi, że to ja ją zamordowałam, a ty byłeś moim wspólnikiem...

      ***
      Major mnie wezwał zaraz następnego dnia. Szczęśliwie dopiero na trzecią, tak że przedtem zdążyłam sobie pozałatwiać mnóstwo rzeczy. W Biurze Paszportowym dowiedziałam się, że jak się bardzo uprę, to może wyjadę bez zaproszenia. Złożyłam stosowne podanie, dołączyłam zaświadczenie o legalnie posiadanych dewizach i wypełniłam prośbę o wizę w duńskiej ambasadzie. Pozostało mi już tylko cierpliwie czekać.
      Następnie udałam się do majora w stanie determinacji doskonałej.
      - Jest pani osobą, z którą kontakty zamordowanej były w ostatnich czasach najściślejsze - powiedział, przyglądając mi się z wyraźnym zainteresowaniem. Prawdopodobnie zastanawiał się nad tym, co ma ze mną zrobić, żebym wreszcie wydusiła z siebie całą prawdę, i chyba nawet nie podejrzewał, ile będzie miał ze mną ciężkiej zgryzoty. - Wie pani, a przynajmniej powinna pani wiedzieć o jej sprawach więcej niż ktokolwiek inny. Proszę dokładnie powtórzyć, o czym panie rozmawiały w czasie pani wizyty. Słowo po słowie, wszystko, co pani pamięta.
      Słowo po słowie pamiętałam zadziwiająco dobrze wszystko, o czym mówiłyśmy w rzeczywistości, natomiast nie mogłam sobie w żaden sposób przypomnieć, co mu nałgałam poprzedniego dnia. W dodatku pytanie potwierdzało przypuszczenie, że mikrofon w futrynie służył raczej nie obcym przestępcom...
      Tym bardziej postanowiłam łgać dalej. Major uczepił się zdenerwowania.
      - I o tym jej zdenerwowaniu nie rozmawiały panie obszerniej? Przyjaciółka nie powiedziała pani na przykład, że kogoś się boi? Że ma wroga?
      Trochę mi się niedobrze zrobiło. Więc jednak major wie...?
      - Jak Boga kocham, nic nie wiem o jej wrogach! O zdenerwowaniu też nie mówiła nic konkretnego. Kazałam jej pić moje lekarstwo, mówiła, że pomaga i że wytrąbiła już prawie całą butelkę.
      - Co za lekarstwo?
      - Bardzo znakomite. Dostałam je kiedyś, dawno temu, od jednego lekarza, który nad nim szalenie długo myślał, bo chodziło o to, żeby działało uspokajająco, nie powodując przy tym otępienia i senności. Co jakiś czas powtarzam sobie receptę. Fenomenalny środek Nie wiem, co tam jest, ale obrzydliwe to jest zupełnie wyjątkowo, równie niesmaczne, jak skuteczne. Po jakimś czasie pleśnieje. Parę dni temu dałam Alicji całą butelkę. Aha, nie ma żadnych skutków ubocznych.
      - Rzeczywiście, jakiś niezwykły wynalazek. To już od kilku dni pani przyjaciółka była zdenerwowana?
      O wizycie Alicji u mnie uznałam za stosownego powiadomić. Nie widziałam przeszkód, ostatecznie prawie cały czas spędziłyśmy na grze w brydża, zajęciu nader niewinnym.
      - Aha - powiedział major w zamyśleniu. - A dzwoniła do pani w nocy, żeby jeszcze raz podkreślić swoje zdenerwowanie?
      -Aha - powiedziałam ja z kolei. - To już rozmawiał pan, widzę, z moim najdroższym panem i władcą? Dziwię mu się, tak się budzić od byle czego. Rzeczywiście, dzwoniła do mnie, ponieważ była zdenerwowana. Miała nadzieję, że jeszcze nie śpię. Niestety, nie pamiętam dokładnie, co mówiła.
      - Nic pani nie pamięta? Może pani sobie coś przypomni? Okazała pani zdziwienie, może mówiła coś niezwykłego?
      - Chyba nie. Jakieś brednie. A właśnie, przypominam sobie, że myślałam, że może chlapnęła sobie coś dla kurażu, co mnie zdziwiło, bo wiedziałam, że miała pilną pracę. Powiedziała, że cały czas pracuje i musiała się trochę rozerwać.
      - Dlaczego nie powiedziała pani o tym telefonie od razu? Przecież to w pewien sposób ogranicza czas popełnienia morderstwa.
      - Zupełnie o tym zapomniałam. A poza tym i tak nie wiedziałam, która to była godzina.
      - Teraz pani już wie?
      - Podobno dwadzieścia po pierwszej.
      - No tak. Mówiła pani, że pani przyjaciółka zamierzała poślubić cudzoziemca. A co na to pan Barski?
      Zatkało mnie nieco i wytrzeszczyłam na majora oczy, bo pan Barski z tego wszystkiego całkowicie wyleciał mi z głowy. A powinnam była przecież przewidywać, że go z tym czym prędzej skojarzą. Tylko tego brakuje, żeby się przyczepili do nieszczęsnego, Bogu ducha winnego, Zbyszka Barskiego!
      - O mój Boże, nic! Już się dawno z tym pogodził! To szalenie uprzejmy i dobrze wychowany człowiek, dżentelmen pod każdym względem. Złego słowa jej nie powiedział i w ogóle znacznie mniej się tym przejął niż można było oczekiwać.
      - Jest pani pewna? Pan Barski był bardzo silnie związany z panią Hansen i zdaje się, że czekał na jej powrót z dużą nadzieją...
      Kto mu o tym nagadał? Nie Diabeł, on wie, co tu jest ważne. Chyba rodzina...
      - Jakiś czas istotnie czekał. Ale potem chyba się zorientował, że nie ma na co. Alicja mu to subtelnie dawała do zrozumienia przez telefon, sama słyszałam. Po jej powrocie omówili zagadnienie, nie było żadnych zadrażnień i pozostali w miłej przyjaźni. Krótko mówiąc, stanął na wysokości zadania.
      - Niemniej jednak faktem jest, że pan Barski do tej pory z nikim innym się nie związał, składał pani Hansen częste wizyty i nawet spacerował pod jej oknami.
      Pozgrzytałam sobie nieco w duchu zębami. Do diabła z tymi romantycznymi wyskokami Zbyszka! To prawda, że pogodził się z rozstaniem z Alicją, ale na zasadzie wielbiciela wiernego do grobu. Posyłał jej kwiaty, latał pod tymi oknami niekiedy wieczorem przy ładnej pogodzie, zaofiarowywał usługi, czyniąc to przy tym w sposób szalenie taktowny, bez narzucania się, tyle że wciąż z nieodmiennym uczuciem. Prawdopodobnie miał nieco satysfakcji, że to Alicja okazała się tą wredną niewierną, a nie on, i furt robił za błędnego rycerza. Najgorsze było, że miał opinię człowieka nerwowego, zdolnego do nieobliczalnych czynów i nawet trzeba przyznać, swymi czasy obie byłyśmy zaniepokojone jego przypuszczalną reakcją. Niepokój okazał się bezpodstawny, ale całe otoczenie wciąż jeszcze oczekiwało czegoś potężnego, co, zgodnie z powszechną opinią, Zbyszek powinien był wykonać. Niewątpliwie musiały już na tym tle powstać jakieś imponujące plotki!
      - Nic z tego - oświadczyłam majorowi stanowczo. - Pana Barskiego nie ma sensu w to mieszać. Gdyby ją miał zamordować, to uczyniłby to w afekcie już pół roku temu. A nie teraz.
      - Nie wiem, czy jest pani zorientowana, że pan Barski na ten wieczór nie ma alibi. My natomiast mamy wszelkie podstawy przypuszczać, że złożył wizytę pani przyjaciółce już po pani wyjściu.
      Jeżeli major chciał mnie skołować, to mu się w pełni udało. W moim odtworzeniu zbrodni nie było miejsca na Zbyszka! Nie karmił jej przecież środkiem nasennym! A jeśli istotnie był, to kiedy tamten zdążył?
      - Nie rozumiem - powiedziałam mimo woli. - Jest pan pewien, że u niej był?
      - Dlaczego nie? Przyjęła go, zapaliła świece...
      Nie mogłam mu powiedzieć, że ja wiem, że morderca musiał być dwa razy. A nawet gdybym powiedziała, to Zbyszek stałby się tym bardziej podejrzany. Co tu zrobić? Patrzyłam na majora bezmyślnie i nic mi nie przychodziło do głowy.
      - Czego pani nie rozumie? - spytał nagle major, przyglądając mi się uważnie.
      - No, jak to - odparłam bezradnie i dość głupawo. - Gdyby był, toby chyba już potem nie dzwoniła do mnie... I w ogóle nic nie mówiła przez telefon...
      - A co pani wie o panu Barskim? O jego charakterze, zawodzie, pracy?
      Po kwadransie konkursowego magla major wiedział o Zbyszku więcej niż ja sama. Nareszcie mogłam mówić prawdę, bo szczęśliwie nie słyszałam o nim nigdy nic złego, a przynajmniej nic takiego, co mogłoby mu w tym wypadku zaszkodzić. Pozwalałam sobie na szczerość z prawdziwą ulgą.
      - A czy ja się mogę pana o coś zapytać? - powiedziałam niepewnie, skończywszy ze Zbyszkiem.
      - Proszę, słucham.
      - Na pewno pan już wymaglował ciecia i wszystkie osoby w okolicy. Kto tam był późnym wieczorem?
      - Ano właśnie pan Barski.
      - Jak to?! Pan Barski wyszedł od niej po pierwszej dwadzieścia?!
      - Nie, wcześniej. Ale potem wszedł drugi raz i godzina jego wyjścia jest niesprecyzowana. Co panią tak w tym dziwi?
      Dziwi! Też sobie słowo znalazł! Osłupiałam na te informacje doszczętnie! Można powiedzieć, że Zbyszek wykonywał owego wieczoru dokładnie te czynności, które powinien był wykonywać morderca! Chyba oszalał! Sama byłabym skłonna uwierzyć, że ją zamordował, gdyby nie to, że z całą pewnością Zbyszek nie umieszczał jej mikrofonu w mieszkaniu, nie chodził za nią i nie miał nic wspólnego ani z Kopenhagą, ani z kopertą w kufrze po przodkach! Mowy nie ma, wykluczone! Jakiś okropny zbieg okoliczności!
      - No to może pani przypomni sobie coś jeszcze - zaproponował uprzejmie major. - Może pani na przykład wie coś, co by świadczyło przeciwko winie pana Barskiego?
      - Nic nie wiem - odparłam słabo i obawiam się, że raczej nieprzekonywająco. -Ja się tylko strasznie dziwię, bo to zupełnie bez sensu...
      Zadawszy mi po raz drugi wszystkie te same pytania, major zakończył wreszcie moje katusze.
      - Pewnie się niedługo znów zobaczymy - powiedział pogodnie. - Niech się pani jeszcze trochę zastanowi.
      Nie musiał mi tego radzić, w ogóle nic innego nie robiłam, tylko się zastanawiałam i to tak intensywnie, że dopiero za Dworcem Południowym zauważyłam, dokąd jadę. Dziwaczne postępowanie Zbyszka doprowadzało mnie niemal do rozstroju nerwowego.
      Zawróciłam i zamiast udać się do siebie, jak to pierwotnie zamierzałam, pojechałam wprost do niego. Zastałam go w domu, w stanie najwyższego zdenerwowania.
      - Panie Zbyszku, Jezus Maria, co pan najlepszego narobił!...
      - Pani Joanno, czy pani może sobie coś podobnego wyobrazić!...
      Wykrzyknęliśmy to obydwoje równocześnie, stojąc w drzwiach, i potem przez długą chwilę ciężko nam było dojść do porozumienia, bo każde z nas uprzejmie nakłaniało to drugie, żeby mówiło pierwsze. Wreszcie Zbyszek uległ.
      - Czy pani sobie wyobraża? Oni mi dają do zrozumienia, że jestem podejrzany o zamordowanie Alicji! Byłem dzisiaj wzywany, w ogóle dzisiaj się dopiero dowiedziałem, Hala do mnie dzwoniła, co za szok! Co to w ogóle za potworna historia! Darować sobie nie mogę, że tam nie wszedłem! Ależ proszę, niech pani usiądzie, ja już głowę tracę. Czego się pani napije? Potworne, nie do wiary!
      - Nie wiem, niczego, jestem samochodem, gdzie pan nie wszedł?! - wrzasnęłam siadając. Zbyszek popędził do kuchni i po chwili wrócił z oszronionym syfonem i butelką whisky.
      - Słucham? Co pani mówiła?
      Nie wiedziałam, co mam odpowiedzieć najpierw, bo Zbyszek już nalewał. Przypomniałam sobie, że przepisy coś tam mówią o dwudziestu pięciu gramach,
      - Niech pan dowali tej wody, zawsze będzie więcej. Nie mogę repetować, bo jeżdżę. Gdzie pan nie wszedł?!
      - Do Alicji! Mówię pani, łbem tłuc o ścianę! Może bym jakoś zapobiegł!
      - Jak to pan nie wszedł, przecież pan tam był! Po diabła pan tam chodził!
      Zbyszek w okropnym wzburzeniu nie mógł trafić syfonem na talerzyk, nie patrząc, gdzie go stawia i z uporem celując w krawędź. Zniecierpliwił się wreszcie i odstawił go na podłogę.
      - I pani też to samo? Im się nie dziwię, ale pani?!
      - Panie Zbyszku, ja tu specjalnie po to przyjechałam, żeby się od pana czegoś dowiedzieć. Był pan u niej w końcu czy nie?
      - I tak, i nie - powiedział Zbyszek z ciężkim westchnieniem i wreszcie usiadł. - Byłem, ale nie wszedłem do mieszkania.
      - Tylko co?!
      - To trudno wytłumaczyć, pani Joanno. Zna pani mój stosunek do Alicji, pozostała dla mnie zawsze bardzo bliską osobą Ostatnio byłem w stanie depresji, poszedłem do niej wczoraj i nawet byłem już na schodach, miałem zamiar zadzwonić, ale usłyszałem, że z kimś rozmawia. Nie zadzwoniłem. Wyszedłem na ulicę. Spacerowałem, chodziłem po całym Mokotowie, nie wiem, jak długo. Potem znów wróciłem do niej, ciągnęło mnie, żeby chociaż z parę słów z nią zamienić, wahałem się... Pomyślałem, że co się będę narzucał. Późno się zrobiło, w rezultacie wróciłem do domu. Darować sobie tego nie mogę!
      - Rzeczywiście, już chyba nic gorszego nie mógł pan wykombinować-powiedziałam z dezaprobatą, myśląc równocześnie, że Zbyszek jest bezcennym świadkiem. - Może pan chociaż pamięta, o której godzinie to było? Ja też u niej byłam, wie pan o tym?
      - Nie, nic nie wiem. Była pani u niej? Kiedy? Może to z panią rozmawiała?
      - Właśnie nie wiem. O której pan był?
      - Chyba około wpół do dziesiątej, może trochę później. Takie mam wrażenie, nie patrzyłem na zegarek, ale jak wychodziłem z domu, to już było dobrze po dziewiątej. Czekałem tam parę minut na schodach, zszedłem i wszedłem jeszcze raz, nie mogłem się zdecydować...
      Rozpacz brała patrzeć na niego. Chyba przez cały dzień czynił sobie wyrzuty tak, jakby sam jeden był winien śmierci Alicji! Rzeczywiście widać było, że nie może sobie przebaczyć owej chwili wahania.
      - Panie Zbyszku, niech się pan skupi - zażądałam stanowczo - Mnie tam już o tej porze nie było. Alicja rozmawiała z mordercą! Może pan coś słyszał?
      Zbyszek spojrzał na mnie z takim wyrazem twarzy, jakby za chwilę miał przystąpić do wyrywania sobie włosów z głowy.
      - Gdybym był wiedział! Słyszałem jej głos, mówiła coś z kuchni! Nic nie rozróżniłem, żadnych słów. Jakieś zupełnie nieartykułowane dźwięki.
      W mieszkaniu Alicji z kuchni do klatki schodowej było bliżej niż z kuchni do pokoju. Musiała mówić dość głośno, bo niewątpliwie mówiła do kogoś w pokoju. Jeżeli przez jedne tylko drzwi Zbyszek nie zrozumiał ani jednego słowa, to znaczy, że mówiła w nie znanym mu języku. Nie po niemiecku, bo niemiecki on zna. Czyżby po duńsku...?
      - A po raz drugi kiedy pan tam przyszedł?
      - Strasznie późno. Nawet nie wiedziałem, że tak długo chodziłem. Jakiś czas siedziałem na ławce w Alei Niepodległości, wie pani gdzie, koło ogródków działkowych. Wypaliłem prawie wszystkie papierosy. Spojrzałem na zegarek dopiero na schodach u Alicji, było parę minut po wpół do drugiej.
      Potworne, co ten człowiek narobił! Jedynym elementem, który mógł mu dać alibi, był jej telefon do mnie, oczywiście przyszedł tam już po nim!
      - Cieć panu otwierał bramę?
      - Otwierał i właśnie dlatego spojrzałem na zegarek, bo sobie uprzytomniłem, że musi być bardzo późno. On zamyka około dwunastej.
      - A kiedy pan wyszedł?
      - Nie wiem, stałem na schodach i paliłem papierosa. Nie wszedłem do niej, chociaż przedtem widziałem, że w oknie się świeci. Jak wychodziłem, to było otwarte, może mu się znudziło tak ciągle wstawać? To straszne, nie mogę się z tym pogodzić!
      Beznadziejna sytuacja! Ja wiem, że Zbyszek jej nie zabił, ale major ma wszelkie podstawy, żeby się do niego przyczepić. Jedyne, co go może wybielić, to moje szczegółowe zeznania. Major jest nie w ciemię bity i zorientuje się, że to chodzi o znacznie gorsze rzeczy niż zemsta na uczuciowym tle. A ja na razie nie mogę nic mówić!
      Usiłowałam go trochę pocieszyć, ale sama byłam zgnębiona, więc mi to nie bardzo wychodziło. Tylko dla spokoju własnego sumienia, nie oczekując pozytywnego rezultatu, zapytałam:
      - A nie wie pan przypadkiem, kto jej odnawiał mieszkanie? Bardzo dobry malarz, przydałby mi się.
      - Nie pamiętam, jak się nazywa, ale widziałem go - odparł Zbyszek uprzejmie, acz wciąż z przygnębieniem. - Jeśli pani zależy, to chyba mógłbym go znaleźć.
      O mało się nie udusiłam z wrażenia tą resztką whisky, bo właściwie zupełnie nie miałam nadziei na jakieś samodzielne odkrycia tu, w Warszawie. Już zaczęłam być nastawiona na to, że dowiem się czegoś dopiero w Kopenhadze. Tymczasem malarz mógł być wspaniałym krokiem w przód!
      - Ależ oczywiście, że mi zależy! Koniecznie, niech go pan znajdzie jak najszybciej! Będę panu strasznie wdzięczna!
      Zbyszek się nieco zdziwił moim nagłym zapałem, ale obiecał rzemieślnika, zastrzegając się tylko, że może mieć z tym niejakie trudności. Zgodziłam się poczekać, byle niedługo. Jego przyznanie się do znajomości z malarzem było dla mnie ostatecznym dowodem jego niewinności, gdyby bowiem miał cokolwiek wspólnego z nadprogramowymi instalacjami w domu Alicji, toby się teraz kategorycznie wyparł.
      Pożegnałam go pełna z jednej strony nadziei, a z drugiej niepokoju. Nie podobał mi się jego stan ducha. Zdawałam sobie sprawę z wagi spadających nań podejrzeń i wiedziałam, jak je przyjmie. Od lat już nie cieszył się najlepszym zdrowiem, miał jakieś duże komplikacje na tle nerwicowym, zerwanie z Alicją niewątpliwie odczuł silniej, niż chciał to okazać, i teraz mogło nastąpić jakieś nieszczęście. Nie miałam prawa pozwalać na obciążenie tego człowieka!
      Powinnam była powiedzieć prawdę. Jeszcze raz, na spokojnie zastanowiłam się, czy mogę to zrobić.
      Mam dwie przeszkody. Jedna to sprawa zaufania Alicji. Jeżeli istniało w jej życiu coś, co chciała ukryć, to ja to również muszę ukryć, a na razie jeszcze nie wiem, co to takiego jest. Wyznając wszystko na oślep, jak leci, zdradzę być może nieświadomie także i te tajemnice, niepotrzebne śledztwu, a ważne dla niej.
      Druga zaś to kwestia mojego prywatnego bezpieczeństwa. Okropnie bym chciała jeszcze sobie trochę pożyć w spokoju i na wolności. Żadne bicia się z myślami, dopuszczanie własnej pomyłki i inne takie rozważania nic mi nie pomogą. Na zdrowy rozum biorąc, jeżeli już ktoś pilnował jej tak starannie, to raczej to były nasze władze niż pracownicy obcego państwa. Co oznacza, że była podejrzana i prawdopodobnie źle widziana, co gorsza, możliwe, że słusznie. I co, pójdę teraz do owych władz i powiem: Proszę szanownych władz, mnie wychodzi, że szanowne władze niestosownie traktowały moją przyjaciółkę, w wyniku czego jakiś łobuz ją zabił. Ja zaś wiem coś, czego nie powinnam wiedzieć, i może uda mi się to ukryć w Kopenhadze. Przyjaciółka w oczach władz jest wrogiem i przestępcą, to niby czym jestem ja? A władze mi jeszcze może na to odpowiedzą: Strasznie nam przykro, mówi pani, że to pomyłka w ocenie charakteru tej damy? Najmocniej przepraszamy, zechce pani wobec tego wszystkie wiadomości zatrzymać przy sobie. Przyślą bukiet róż i przy każdej okazji będziemy sobie padać w objęcia. Już to widzę. I nie udowodnię, że Alicja była takim sobie zwyczajnym członkiem  społeczeństwa,  Bogu  ducha winnym i nic o niczym nie wiedziała, bo przecież właśnie o to chodzi, że WIEDZIAŁA ZA DUŻO. Co gorsza - ja też nie tylko wiem za dużo, ale w tajemniczy sposób jestem połączona nierozerwalnym węzłem z czymś niezrozumiałym i za nic na świecie nie życzę sobie zwracać na siebie niczyjej uwagi.
      Nic nie udowodnię. Nie nie zrobię. Mogę się najwyżej powiesić. Nie mam najmniejszej ochoty się wieszać, wobec czego wniosek jest ten sam co na początku: trzymać język za zębami i występować w charakterze głupiego głąba aż do wyjazdu do Kopenhagi. Potem będę miała możliwość odzyskać nieco inteligencji.
      
      ***
      - Joanna, po co ci malarz? - spytał Diabeł natychmiast po wejściu do domu następnego dnia.
      Spojrzałam na niego ponuro i wielce nieżyczliwie. Z majorem dałabym sobie jakoś radę, odpowiedziałabym mu bez namysłu, że zamierzam odnawiać mieszkanie, ale Diabeł się przecież na to narwać nie da. Psuje mi całą robotę. Niemniej jednak wygląda na to, że współpracują, nie wiem dlaczego i nie wiem jakim sposobem, ale muszę ich traktować jednakowo i łgać konsekwentnie.
      - Zamierzam przerobić mieszkanie - odparłam stanowczo. - Skąd ci ten malarz przyszedł do głowy?
      - Bzdura, wcale nie zamierzasz. Zbyszek jest człowiekiem szczerym, przyzwoitym, prawdomównym, acz podejrzanym i odpowiada wyczerpująco na wszystkie pytania. W przeciwieństwie do ciebie.
      - Jeżdżą za mną? - zdziwiłam się. - Nic nie zauważyłam.
      - I możesz być spokojna, że nadal nie zauważysz. Nareszcie mogę mieć dokładne relacje o twoich poczynaniach - powiedział z satysfakcją.
      - Możesz sobie mieć. A nie odczepilibyście się tak przypadkiem od tego Zbyszka? Po jakiego diabła denerwujecie spokojnego człowieka?
      - Pierwszy podejrzany. Na miejscu majora już bym go zamknął.
      Poczułam, jak mi się niedobrze robi. Zamknięcie Zbyszka oznaczałoby dla mnie kompletną klęskę. Musiałabym mówić...!
      - Mam nadzieję, że major się tak nie wygłupi.
      - Za to ty się wygłupiasz. Słuchałem twoich zeznań i nic nie rozumiem. Albo robisz z siebie skończoną idiotkę, albo sama zabiłaś Alicję. W to drugie, przyznaję, nie wierzę, więc pozostaje to pierwsze. Jedyny wniosek, jaki mogę wyciągnąć, to ten, że chcesz kogoś osłonić, a jedyna osoba, jaka tu pasuje, to Zbyszek.
      - Masz zaćmienia umysłowe. Odczep się od Zbyszka, bo mnie zdenerwujesz.
      - Odczepię się, jak powiesz, po co ci malarz.
      - Do malowania...
      Diabeł przyjrzał mi się z zainteresowaniem.
      - Mam wrażenie, że ty sobie coś uroiłaś. Ciekawe, co. Osłaniasz tego Zbyszka beznadziejnie głupio, wydawało mi się, że powinnaś to robić inteligentniej. Po co ci malarz?
      - Wierząc w moją inteligencję powinieneś się domyślić, że widocznie nie ma potrzeby osłaniać Zbyszka. Ale przecież ty jesteś zdania, że wszystkie kobiety są potwornie głupie. Chcesz obiad?
      -A co, jest obiad? - zaciekawił się tak, że na chwilę zapomniał nawet o malarzu, na co zresztą liczyłam. - Właśnie, chciałem zapytać, co tu tak pachnie?
      - Gęś - odparłam jadowicie. - Zidiocenie u mnie różnie się objawia. Ostatnio niechęcią do kolejek po mięso.
      Nie było jeszcze wypadku, żeby moje dzieci nie wróciły do domu z podziwu godną punktualnością, ilekroć zdarzyło mi się coś upiec. W tajemniczy sposób woń tego czegoś docierała do nich nawet na drugi koniec miasta i mogłam być zupełnie spokojna, że wszyscy zdążą na obiad na tę samą godzinę bez żadnego uprzedniego umawiania. Tak też było i tym razem, co mnie zgubiło definitywnie.
      W momencie, kiedy Diabeł po raz trzysta siedemdziesiąty ósmy spytał, po co mi malarz, zadzwonił telefon. Byliśmy już po obiedzie. Wbrew zwyczajowi, a zapewne także wbrew przepisom, major zapytał, czy może nam złożyć wizytę. Został zaproszony prawie tak entuzjastycznie, jakbym to zrobiła w zwykłych okolicznościach.
      Drzwi, nieszczęśliwym przypadkiem, otworzyło mu moje młodsze dziecko, obecne w domu dzięki przeklętej gęsi. Straszne dziecko znało majora.
      - A co? - spytało natychmiast w progu z niesłychanym przejęciem. - Przyszedł pan po matkę za to, że skręciła nieprawidłowo?
      W pierwszej chwili jeszcze nie wiedziałam, o czym mówi, i nie wyrzuciłam go natychmiast za drzwi, co było okropnym błędem. Major się na wszelki wypadek zainteresował.
      - Skręciła nieprawidłowo, mówisz? A gdzie tak było?
      - To pan nie wie? - zdziwiło się dziecko. - Na Marszałkowskiej. Koło placu Dzierżyńskiego, w sobotę. Ze środkowego pasa skręciła w lewo, widziałem z autobusu. Jechała z panią Alicją.
      Niedobrze mi się zrobiło. Cóż za upiorną pamięć mają te dzieci, jak nie potrzeba. Gdybyż taką samą miały w szkole!
      - Wyjdź stąd, dziecko - powiedziałam beznadziejnie. - Żmiję wyhodowałam na łonie. Idź do swego pokoju i odrabiaj lekcje.
      I co z tego, że sobie poszedł, kiedy już było za późno! Diabeł poszedł za nim i po paru minutach wrócił do pokoju niewątpliwie doskonale zorientowany w każdym moim drgnięciu kierownicą. Znając własne dziecko, mogłam być rozkosznie spokojna, że potrafiło narysować ową sytuację przy placu Dzierżyńskiego z dokładnością do jednego centymetra, podając przy tym markę, kolor i numery rejestracyjne wszystkiego, co stało i jechało wokół. Prawdopodobnie nawet lepiej ode mnie zauważył wszystkie szczegóły granatowego opla.
      Wróciwszy Diabeł nie powiedział ani słowa i nie spojrzał na majora, co było dla mnie niezbitym dowodem, że własne dziecko wkopało mnie poważniej, niż się spodziewałam. Zrobiłam herbatę, wyciągnęłam coś porządnego do picia i przyłączyłam się do towarzyskiej konwersacji w miłym gronie. Po paru minutach major ruszył do ataku.
      - Mamy wyniki analiz - powiedział tak, jakby nas zawiadamiał, że kupił sobie nowy krawat. - Pewnie państwa zainteresują.
      - Zgoła nad życie - odparłam natychmiast. - Co tam było i w czym?
      - Dość skomplikowany środek nasenny, działający mniej więcej po upływie trzech kwadransów do godziny. Mający liczne skutki uboczne, różne dla różnych organizmów. Bez zapachu i bez smaku. Prawie wszędzie.
      W pierwszej chwili zrozumiałam, że to te skutki uboczne objawiały się prawie wszędzie, ale, zanim zdążyłam to wyjaśnić, major znów się odezwał.
      - A pani lekarstwo podobno nie miało żadnych skutków ubocznych?
      Nie otępiałam jeszcze do tego stopnia, żeby nie wiedzieć, co to znaczy.
      - Kochanie, idź do łazienki i przynieś panu majorowi moje lekarstwo - zwróciłam się do Diabła. - Stoi w środkowej szafce. Jakbym ja poszła, tobym mogła po drodze upuścić butelkę albo co.
      - Nie, dziękuję - powiedział major. - Będę musiał oczywiście wziąć próbkę, ale to potem.
      - Od razu - powiedział Diabeł. - Nie ryzykujmy niepotrzebnych komplikacji. Niech sobie postoi tutaj.
      Poszedł do łazienki i wrócił z wielką butlą, którą postawił na środku stołu. Major nie protestował.
      - Gdzie jeszcze? - spytał Diabeł siadając.
      - W czajniku z wodą. W świeżo otwartej puszce soku pomidorowego. W kawie, zarówno w dzbanku, jak i w filiżance, to zresztą była chyba kawa z tej wody z czajnika. W pani lekarstwie najwięcej. Od razu chciałem poinformować, bo pewnie mnie pani o to zapyta, że wszędzie były odciski palców tylko gospodyni i jej sprzątaczki. Na butelce z lekarstwem były z kolei tylko odciski palców pani i pani zamordowanej przyjaciółki. Poza tym pani odciski palców znajdowały się w paru innych miejscach.
      Zamilkł i siedział sobie spokojnie, czekając, co teraz zrobię albo powiem. Nic nie mówiłam, bo oszołomiła mnie ta zdumiewająca pracowitość mordercy. Iście, szalał jak tajfun po mieszkaniu Alicji, chlustając na wszystkie strony usypiającą trucizną! Kiedy to zdążył zrobić?!
      - Jak on to zrobił? - spytałam w osłupieniu. - Zostawiła go w mieszkaniu samego czy co?
      - Musiał być jej dobrym znajomym - odparł major łagodnie. - Mógł się zapewne swobodnie poruszać...
      Oczyma duszy zobaczyłam zgnębioną, zrozpaczoną twarz Zbyszka. Siedziałam w milczeniu, usiłując ukryć narastający niepokój. Robi się coraz gorzej...
      - Mam dwa pytania do pani - powiedział major po chwili. - Można?
      - Proszę, oczywiście.
 Po pierwsze: po co chce pani jechać do Kopenhagi? Złożyła pani dokumenty w Biurze Paszportowym... 
      Zdrętwiałam. Trzeba być rzeczywiście skończoną idiotką, żeby sobie zawczasu nie przygotować odpowiedzi! Ale nie przypuszczałam, że się dowiedzą tak szybko! Jakim sposobem?! Specjalnie mnie pilnują czy co?
      Rzuciłam okiem na Diabła, ale jak zwykle miał nieodgadniony wyraz twarzy. Wiedział wcześniej, czy dowiedział się w tej chwili? Gdyby się nie znali obaj osobiście, odpowiedziałabym majorowi, że pokłóciłam się z ukochanym mężczyzną i chcę się od niego oddalić. W tej sytuacji to nie miało najmniejszego sensu, własnymi oczami oglądał, jacy jesteśmy pokłóceni. Po jaką ciężką cholerę ja mogę chcieć jechać do Kopenhagi?!
      Nagle spłynęło na mnie natchnienie.
       No dobrze, przyznam się panu - powiedziałam niechętnie. - Ale to jest moja prywatna tajemnica, którą zamierzałam ukryć przed swatem, a przed Biurem Paszportowym w szczególności. Zechce pan to wziąć pod uwagę, mam nadzieję, bo się boję, że mogą nie uwzględnić. Namiętność mnie ciągnie. 
Major mimo woli spojrzał na Diabła.
      - Jaka namiętność? - spytał ze zdumieniem.
      - W najbliższym czasie są wielkie Derby kłusaków - wyznałam tajemniczo, rzewnym, rozmarzonym głosem. - Nie mogę tego nie zobaczyć! Śni mi się to po nocach i jawi po dniach...
      Zdaje się, że udało mi się zaskoczyć ich obu. Rzeczywiście, wynalazłam sobie powód przepiękny, zrozumiały, ze wszech miar wiarygodny, ludzki, acz może mało godzien pochwały. Żadna siła na świecie nie zdoła udowodnić, że nie marzę wyłącznie o wielkich Derbach!
      - Pani jest taką zwolenniczką koni? - zdziwił się uprzejmie major po długiej chwili.
      - Ja jestem, proszę pana, hazardzistką od pięt po czubek głowy - odparłam i w tym momencie mogłam wreszcie nie kłamać. - Ja to kocham i nic na świecie nie może być dla mnie piękniejsze! Chcę tam jechać tylko na parę dni, ostatecznie na jeden! Zobaczyć, zagrać i wrócić...
      - No tak... - powiedział major powoli. Przyjrzał mi się, a potem znów spojrzał na Diabła i teraz już obaj mieli nieprzenikniony wyraz twarzy. Pewnie zastanawiali się, co mają z tym fantem robić, przy czym Diabeł wiedział, że w moich słowach jest aż zbyt wiele prawdy.
      - No tak - powtórzył major nieco innym tonem. - A teraz drugie pytanie: po co pani malarz? Tym razem nie wahałam się ani chwili.
      - Interesują mnie wszyscy fachowcy, którzy odnawiali mieszkanie Alicji. Bardzo dobrze to zrobili, a ja zamierzam przeprowadzić tu generalny remont. Między innymi chcę wyrzucić tę ścianę, która jest za panem i zrobić na jej miejscu szafę od podłogi do sufitu.
      To też była prawda i całe szczęście, że przypomniałam sobie tę szafę, o której gadałam już co najmniej ze dwa lata. Diabeł nie mógł temu zaprzeczyć, bo nawet się o nią parę razy kłóciliśmy.
      Major odruchowo obejrzał się za siebie i z uznaniem kiwnął głową.
      - A to chyba bardzo dobry pomysł. No to widzę, że wszystko się pięknie wyjaśniło. Cieszę się, że pani zamiary i poczynania nie mają nic wspólnego z tą przykrą sprawą morderstwa pani przyjaciółki. Miałem pewne obawy i bardzo jestem zadowolony, że niesłusznie.
      On wiedział, że ja cały czas łżę, i wiedział, że mi tego łgarstwa nie zdoła udowodnić! Nie miałam pojęcia, co on jeszcze wie, i pomimo chwilowych sukcesów nadał trwałam w niepokoju.
      Obaj z Diabłem spojrzeli na siebie i obaj westchnęli.
      - Co pan na to? - spytał major po chwili.
      - Boję się, że ona się uparła - odparł Diabeł w zamyśleniu. - Chyba nie będę z tym czekał, sytuacja jest dość nietypowa. Zaryzykuję...
      Spojrzał na majora pytająco, a major kiwnął głową. Zaniepokoiłam się bardziej, bo nie mogłam zrozumieć tego, co mówił. O co chodzi? Oni chyba wiedzą znacznie więcej, niż mi się zdawało! Niedobrze, trzeba się maksymalnie skupić.
      - Co to była za historia z tym zawracaniem przy placu Dzierżyńskiego? - spytał nagle. - Alicja cię prosiła, żebyś zmieniła kierunek jazdy, tak?
      - Tak.
      - Dlaczego?
      - Przypomniała sobie nagle coś w przeciwnej stronie miasta. Zostawiła coś w domu.
      - A dokąd ją wiozłaś?
      - A tak ją trochę powoziłam w kółko. Przecież wiesz, że Alicja była roztargniona. Jechałyśmy wprawdzie na Stare Miasto, ale po drodze przypominała sobie różne rzeczy i zgodnie z jej przypominaniem co jakiś czas zmieniałam kierunek.
      - Wbrew przepisom ruchu?
      - Spieszyło nam się, a akurat miałam miejsce.
      - Nie miałaś miejsca. Przepchnęłaś się cudem. Poza tym, nawet jak masz miejsce, to jednak jeździsz zgodnie z przepisami. Musiała być jakaś bardzo ważna przyczyna tego ryzykownego eksperymentu. Co to był za opel, który usiłował tak samo skręcić z prawego pasa?
      - Co ty powiesz, z prawego pasa usiłował? Pewnie jakiś kretyn.
      Potwór, nie dziecko - pomyślałam równocześnie. - Chyba się go wyrzeknę.
      - Aha. A czy ten kretyn nie jeździł przedtem przypadkiem za wami? I skręciłaś, żeby go zgubić?
      Niejednokrotnie legły się we mnie podejrzenia, że ten człowiek jest jasnowidzący. Takiego czegoś już dziecko z autobusu nie mogło zauważyć. Widziałam ten jego autobus, jechał wprawdzie powoli, ale za to myśmy nadjechały dość szybko i wszystko razem, zwolnienie opla, nasz skręt, odbyło się w piorunującym tempie. To już Diabeł wydedukował sobie sam.
      - Nie wiem, czy kretyn jeździł za nami - odparłam godnie. - Nie zwracam uwagi, co za mną jeździ.
      - Ty może nie, ale Alicja?
      Nie sprecyzował pytania wyraźnie, więc nie uważałam za stosowne odpowiadać i zajęłam się niezwykle starannym zapalaniem papierosa. Zawsze wiedziałam, że ten zgubny nałóg kiedyś mi się na coś przyda.
      - Jest pan pewien? - spytał major, słuchający cały czas w milczeniu.
      - Niestety, całkowicie - odparł Diabeł również szyfrem. Po czym zapanowała okropna, przytłaczająca cisza.
      - To wyjaśnia sytuację - powiedział wreszcie major. - Zdaje się, że teraz będzie wiadomo, czego się trzymać.
      Zdenerwowali mnie tym gadaniem w najwyższym stopniu. Do tej chwili było jeszcze wszystko jako tako i gdyby nie Zbyszek, czułabym się nawet zupełnie pewnie. W gruncie rzeczy nikt nie wiedział, co ja wiem, i kłamiąc nadal konsekwentnie wybrnęłabym może jakoś z imprezy zgodnie z zamiarami. Teraz nagle coś się odmieniło. Szóstym zmysłem poczułam, że w tym właśnie momencie przestali mi wierzyć i nabrali jakichś nowych podejrzeń. Gęś mnie zgubiła.
      - Gdzie jest ten pilny rysunek, który pani przyjaciółka miała zrobić w takim pośpiechu? - spytał nagle major.
      Papierosa trzymałam w ręku i nie miałam już co zapalać. Przeklęłam się za głupi pomysł ględzenia o rysunku, który nigdy nie istniał. W mieszkaniu Alicji była tego wprawdzie wielka kupa i gdybym mogła to obejrzeć, z pewnością coś by się dało dopasować, ale na odległość nie umiałam nic wymyślić.
      - Nie wiem. Nie widziałam go. Jak go znalazła, bo akurat oglądałam zdjęcia.
      Prawda, przecież zdjęć też nie było! No chyba jakieś zdjęcia u Alicji znaleźli!... Zdaje się, że lada moment ogłupią mnie ostatecznie i strzelę jakiegoś potwornego byka!
      - Szkoda. Straciliśmy na poszukiwania kilka godzin. Jeżeli morderca go zabrał, to może to był ważny ślad?
      Patrzyłam na majora baranim wzrokiem i czułam, że istotnie powoli zaczynam się gubić, bo przez chwilę wydawało mi się, że on ma rację. Jeżeli morderca go zabrał... Rzeczywiście, może to ważny ślad? Co za bzdura, żadnego rysunku nie było!
      - Joanna, co to za rysunek? Przecież Alicja ostatnio nigdzie nie pracowała?
      - Pani odciski palców znajdują się na jej wszystkich narzędziach kreślarskich. Musiała pani coś widzieć!
      Żeby diabli wzięli pudełko z pineskami! Pisałam jej ołówkiem, te ołówki, które przywiozła z Danii, są jakby specjalnie wykonane do odciskania na nich wszystkich możliwych palców! No rzeczywiście, major mnie wyodrębnił... Co ja tam jeszcze brałam do ręki?!
      - Nie widziałam! - wrzasnęłam z uporem, mówiąc zresztą świętą prawdę. - Naoglądałam się w życiu rysunków od cholery i trochę i nie interesują mnie więcej! Nie patrzyłam!
      Po pół godzinie pojęli wreszcie, że nie wyduszą ze mnie upragnionych wiadomości, nawet jeśli doprowadzą mnie do całkowitego pomieszania zmysłów. Nie wiadomo, dlaczego major wyglądał, jakby był z tego strasznie zadowolony. Zaniechał stawiania pytań i powiedział bez mała radośnie:
      - No cóż, będę szczery. W gronie osób podejrzanych zajmuje pani nader zaszczytne miejsce. Nie wiem, czy wystarczy pani moja ustna informacja, czy też życzy pani sobie to na piśmie, ale zawiadamiam panią, że nie może pani oddalać się z Warszawy ani zmieniać miejsca pobytu bez zawiadomienia milicji. Fakt, że znam panią prywatnie i mam dla pani mnóstwo sympatii, nie ma tu niestety żadnego wpływu.
      - Bardzo panu dziękuję - odparłam ponuro. - Kicham na pismo, mam awersję do biurokracji. Na ulicę mogę wychodzić?
      - Ależ oczywiście, może się pani swobodnie poruszać w granicach Warszawy. Gdyby państwo byli jeszcze tak uprzejmi dać mi jakieś mniejsze naczynie - dodał, patrząc na potężną butlę z moim lekarstwem. - Nie chciałbym pani pozbawić tego całkowicie.
      Znalazłam małą buteleczkę po spirytusie salicylowym i zaprosiłam majora do kuchni.
      - Domagam się kategorycznie, żeby pan patrzył własnymi oczami, jak ja to płuczę - powiedziałam. - Żeby potem nie było, że tam coś było.
      Pożegnał nas wkrótce wciąż w niezrozumiale dobrym humorze i poszedł sobie razem z próbką specyfiku, którego się natychmiast napiłam. Przewidywałam, że to nie koniec atrakcji.
      - No to doigrałaś się - powiedział Diabeł. - Robert cię wkopał ostatecznie. Nie pojedziesz do Kopenhagi, chyba że się przedrzesz przez zieloną granicę. Ale zdaje się, że nie umiesz pływać.
      - Jest i droga lądowa, jakby się kto uparł - odparłam gniewnie. - Znów jesteś przeciwko mnie!
      - Zachowujesz się tak idiotycznie, że wstyd mi za ciebie. Trudno wymagać, żebym był czymś takim zachwycony. Co prawda i szafę, i kłusaki wymyśliłaś genialnie, żeby nie Robert, sam byłbym gotów w to uwierzyć, ale Robert nie łże, to pewne. Na jego pamięć do samochodów można się zdać z zamkniętymi oczami. Natomiast rysunek jest zupełnie bez sensu, nie mogłaś wynaleźć czegoś innego?
      - Nie rozumiem. Co masz na myśli?
      - Ciekawe, kogo ty usiłujesz kryć. Do tej pory wyobrażałem sobie głupio, że jednak nikomu się nie dałaś tam, w tej Danii, poderwać, ale teraz zaczynam mieć coraz większe wątpliwości.
      - Nie rozumiem, co mówisz. Skąd ci się tu nagle bierze ktoś z Danii?
      Diabeł przyglądał mi się uważnie. Zaniechałam na chwilę sprzątania ze stołu i też mu się zaczęłam przyglądać.
      - Pchasz się do Kopenhagi - mruknął. - A Alicja wydrapała sobie na ścianie napis... Chodzi o waszą pralnię na placu Świętej Anny, prawda?
      Szklane naczynia jednakże wypadają przestraszonym bohaterom z rąk tylko na przedwojennych filmach. Nic nie upuściłam, chociaż miałam do tego święte prawo. Stałam nadal nieruchomo, zastanawiając się, czy warto coś zełgać i jeżeli tak, to co, czy też nie ma sensu nawet usiłować, bo i tak się na tym natychmiast pozna. Nie, pozna z pewnością, szkoda fatygi.
      - Dlaczego major mnie o to nie pytał?
      - Nie kojarzy sobie, a ja mu jeszcze nie powiedziałem. 
      Wróciłam do sprzątania ze stołu.
      - To mu i dalej nie mów, kochanie ty moje - powiedziałam z zimną słodyczą. - Nie wiem, co sobie dotychczas wyobraziłeś, ale zawiadamiam cię, że będzie o całe niebo lepiej, jeśli i ty zaniechasz tych zbędnych skojarzeń. Uwierz mi na słowo.
      Diabeł przyleciał za mną do kuchni.
      - Dlaczego?
      - Pozbawione sensu - oznajmiłam kategorycznie i już zupełnie lodowato.
      - Więc to jednak Zbyszek...?
      Odwróciłam się do niego, jakby mnie nagle piorun strzelił.
      - Co za Zbyszek, do diabła, dlaczego Zbyszek?! Co was napadło z tym Zbyszkiem? Czyście już zupełnie upadli na głowę? Nie możecie się przyczepić do kogoś innego?!
      Diabeł znów mi się zaczął przyglądać intensywniej.
      - Właśnie dlatego, że ty kręcisz. Zbyszek sam się podłożył, a ty kogoś osłaniasz.
      - Dlaczego się upierasz, że ja kogoś osłaniam?!
      - Wiemy, że wyszłaś od Alicji nagle. Ten rysunek jest idiotyczną fikcją. Wyszłaś dlatego, że tam ktoś przyszedł i tego kogoś osłaniasz, a tym kimś był właśnie Zbyszek.
      Milczałam, z niepokojem myśląc, że jeśli ja będę łgała, a oni będą z tego wyciągali błędne wnioski, to dzikiego melanżu, jaki z tego wyniknie, nie rozpłacze już żadna ludzka siła. A z drugiej strony mignęła mi nagle jakaś nadzieja. Jeżeli nabrali takich głupich przekonań, to znaczy, że ten mikrofon... Chyba że Diabeł jest oszukiwany ze względu na powiązania ze mną...? Nie, on się nie da oszukać. Więc co, świadomie działa na moją zgubę? Nie, tu jest coś niedobrze...
      - Ciekawe, coście jeszcze wymyślili - powiedziałam gniewnie. - Malarz mi po co?
      - Właśnie, to jest nie do pojęcia. Po diabła ci ten malarz? Po co ona dzwoniła, to już wiem, kazała ci przyjść i obejrzeć tę ścianę. Kopenhagę też rozumiem, ale malarz? Joanna, proszę cię, powiedz, po co ci malarz?
      Zostawiłam mu tę zagadkę umysłową do rozwikływania samodzielnie. Na razie miałam dodatkowe zmartwienie. W tej sytuacji rzeczywiście nie zdołam się dostać do Kopenhagi, choćbym nawet pękła!
      Na domiar złego, prawdopodobnie żeby mnie dobić, późnym wieczorem zadzwonił Zbyszek, zdenerwowany do nieprzytomności.
      - Czuję się jak zaszczute zwierzę! - oświadczył z okropnym rozgoryczeniem.
      Obiektywnie niewątpliwie przesadzał, bo chwilowo major jeszcze nie robił mu nic złego, ale subiektywnie z pewnością właśnie tak to odczuwał. Nie miałam zielonego pojęcia, co robić. Całą noc męczyłam się okropnie, usiłując znaleźć jakieś rozwiązanie. Może ktoś inny jedzie? Na nic, nikt tego nie potrafi załatwić, pomijając już to, że do nikogo nie mam zaufania. Może tam ktoś jest? Prawda, jest Michał! Michał, który przecież poniekąd jest moim wspólnikiem... Michał by to załatwił bez trudu, ale jak go zawiadomić? Listownie? Moja korespondencja z Kopenhagą przejdzie niewątpliwie przez ścisłą kontrolę! Przez telefon jeszcze gorzej! Szyfrem to go mogę najwyżej poinformować, co ma stawiać na wyścigach, ale nie o kopercie w kufrze. Co zrobić?...
      Jak człowiek bardzo myśli, to w końcu wymyśli. Nie zawsze wprawdzie rozsądnie, zwłaszcza w stanie paniki, ale jednak. Po starannym przeanalizowaniu wszystkich całkowicie absurdalnych sposobów przedostania się przez zieloną granicę, po beznadziejnym stwierdzeniu, że nie znam żadnego konduktora, pilota ani stewardessy, bywających w Kopenhadze, po nie mniej starannym przeglądzie wszystkich znajomych i przyjaciół, siedzących nieruchawo tu albo tam i zupełnie nie zamierzających podróżować, doszłam do wniosku, że pozostaje mi tylko jedno. Muszę się skontaktować z Michałem metodą stosowaną przez przemytników. Muszę mu posłać wiadomość w czymś!
      Do rana już nawet wiedziałam, w czym. Oczywiście w kiełbasie. Co jak co, ale kiełbasę Michał na pewno zje albo przynajmniej będzie usiłował. Od razu zdecydowałam się na zwyczajną zarówno po to, żeby nie zwlekał z jedzeniem, jak i z tego względu, że suchej nie dałabym rady niczym napchać. Nawet dość rozsądnie myślałam.
      List, wykonany na kalce technicznej niezmywalnym tuszem, był prosty, jasny i brzmiał jak następuje:
      W związku z zamordowaniem Alicji wejdź do pralni. Otwórz kufer po przodkach! W kufrze powinna być koperta, która nie wiem, jak wygląda. Za wszelką cenę przyślij mi ją przez kogoś, żeby jej ludzkie oko nie oglądało! Nie pisz na niej mojego nazwiska ani adresu! Nie przyznawaj się, że mnie znasz!!! Być może, ma to związek z ową niedzielą, która była Największym Dniem naszego życia!.
      Podpisu nie złożyłam. Nie miałam żadnych wątpliwości, że Michał natychmiast domyśli się nadawcy, zresztą po odlocie kiełbasy zamierzałam do niego zadzwonić w obawie, że mógłby ją wyrzucić, gdyby się przypadkiem po drodze zaśmiardła.
      Pojechałam na miasto, kupiłam trzy kilo zwyczajnej i czym prędzej wróciłam do domu. Nigdy w życiu nie przypuszczałam, że wypychanie jej korespondencją może być tak trudnym zadaniem. Tyle się o naszej kiełbasie gadało i pisało, że jest źle robiona, że wodnista, że luźno upchana. Nic bardziej fałszywego! Była rozpaczliwie ścisła, a na domiar złego miała idiotycznie cienką skórkę. Po długich wysiłkach poczułam się zmuszona zmniejszyć format listu, który poprzednio, owinięty w kawałek plastiku, sam miał bez mała rozmiary kiełbasy. Pomimo to ciągle pozostawał mi ślad wpychania. Usiłowałam rozwiązać koniec, a potem zawiązać go na powrót, ale w wyniku tego usiłowania kiełbasa przestała mieć ów koniec. Wróciłam więc do przekroju poprzecznego i wreszcie dokonałam zamierzonego dzieła, tyle że do wysłania pozostał mi zaledwie kilogram, możliwie przyzwoicie wyglądający. Reszta przedstawiała sobą obraz nędzy i rozpaczy.
      Akurat w trakcie mojej walki z kiełbasą zadzwoniła siostra Alicji, szalenie zdenerwowana, z bardzo dziwnym pytaniem.
      - Pani Joanno, pani ma jakieś znajomości - powiedziała. - Czy pani nie mogłaby się dowiedzieć, kiedy nam wydadzą ciało?
      - Jakie ciało? - spytałam bezmyślnie, zajęta aktualnym problemem i w ogóle nie pojmując tego określenia.
      - Alicji! Przecież trzeba zrobić pogrzeb! Nie chcą nam powiedzieć, kiedy to może nastąpić.
      Bardzo zaskoczona obiecałam interwencję i natychmiast zapomniałam o obietnicy. Nie miałam na razie głowy do pogrzebu, kiełbasa zajmowała mnie bez reszty.
      Ukończywszy w pocie czoła katorżniczą pracę, przypomniałam sobie, że jestem szczegółowo kontrolowana. Zakup kiełbasy został z pewnością dostrzeżony, zwłaszcza, że szukałam jej w kilku sklepach i dostałam dopiero w Delikatesach na Wilczej. W żaden sposób nie mogę jej teraz sama nadawać na poczcie, musi to zrobić ktoś inny, w miarę możności nie podejrzany, a za to inteligentny i godzien zaufania. Najbliższa przyjaciółka oczywiście odpada...
      Zabrawszy ze sobą zmaltretowaną kiełbasę udałam się do mojego dawnego biura. Miałam prawo bywać tam niejako oficjalnie, starając się na powrót o pracę. Nie wdając się w szczegółowe wyjaśnienia, z sekretariatu dyrektora, którego akurat szczęśliwie nie było, zadzwoniłam do mojego najlepszego, rzadko widywanego, ale za to zaufanego przyjaciela, Jerzego. Jerzy szczęśliwie był. Nadal nie wdając się w wyjaśnienia, poprosiłam go o przybycie natychmiast do Rady Zakładowej w moim byłym miejscu pracy. Rada Zakładowa była w całości na urlopie, a klucz od pokoju mogłam dostać bez trudu.
      Niezawodny Jerzy przyszedł. Nie zawracałam mu niczym głowy już od tak długiego czasu, że pewnie uznał to jakieś moje nowe, nie znane mu szaleństwo za miłą rozrywkę.
      - Jerzy, mam trefną kiełbasę - powiadomiłam go bez wstępów. Jerzy się przez chwilę zastanowił..
      - Trychiny...? Może nie jedz jej, na wszelki wypadek.
      - Przeciwnie, ja ją chcę wysłać pocztą. Nie mogę sama, nie wnikaj w przyczyny. Dzieją się różne rzeczy, jak się skończą, a jeszcze będę przy życiu, to ci opowiem. Na razie błagam cię, idź na Pocztę Główną i wyślij ją na ten adres jako nadawcę pisząc byle kogo. Najlepiej jakiegoś wroga. Być może, uratujesz mi tym życie.
      - No, dla twojego życia wszystko - odparł Jerzy z umiarkowanym entuzjazmem i nagle ożywił się: - Czekaj, mam wroga! Czy to jest pewne, że wpadnie?
      - Niech ręka boska broni! Mnie zależy na tym, żeby ta kiełbasa doszła. Szczerze ci wyznam, że jest nadziana listem, ale zupełnie nieźle wygląda.
      Jerzy zażądał demonstracji. Obejrzał kiełbasę ze wszystkich stron, pokiwał głową z powątpiewaniem i po namyśle wyraził zgodę. Zapakowaliśmy ją inaczej i od razu udał się na pocztę zaopatrzony w moje liczne błogosławieństwa.
      Pozbywszy się kiełbasy i zrobiwszy wszystko, co na razie mogłam zrobić, poczułam się nieco lepiej. Jeżeli major chce mnie mieć na oku, proszę bardzo, niech ma. Ostatecznie nie chodzi mi przecież teraz o podróże, tylko o kopertę Alicji, jeżeli uda mi się dostać ją przez Michała, będę w pełni usatysfakcjonowana, nigdzie nie jeżdżąc.
      Intrygowały mnie pewne drobiazgi, nad którymi nie mogłam się od wczoraj zastanowić. Coraz więcej rzeczy niepokoiło mnie i wydawało mi się niezrozumiałe. O co tu chodzi właściwie? Dlaczego świadectwo mojego własnego dziecka zmieniło nagle sytuację?
      Rozumiem, że doszli do wniosku, iż Alicja była pilnowana przez element przestępczy. Coś im to dało do myślenia, bo przedtem widać nie byli tego pewni. Uznali też, że ja muszę o tym bardzo dużo wiedzieć i wobec tego zupełnie przestałam się im podobać. Mnie się też to przestaje podobać, bo albo ani major, ani Diabeł nie zdają sobie sprawy z wagi problemu i usiłują mnie wkopać nieświadomie, albo też jest jeszcze gorzej, wiedzą, w czym rzecz, i robią ze mnie ofiarę dla dobra sprawy. Bardzo nie lubię roli ofiary. Nie pojmuję tylko, dlaczego major był taki zadowolony, zawsze mi się wydawało, że istotnie ma dla mnie sympatię i raczej chyba powinien się zmartwić, widząc dla mnie perspektywę długich lat mamra. I to jeszcze w najlepszym wypadku... Diabła nigdy nie rozumiałam i nie rozumiem nadal, możliwe, że mu się znudziłam, co starannie ukrywa, i znalazł sobie tę oryginalną drogę, żeby się mnie pozbyć. Nie wiem, wszystko jest możliwe.
      Niemniej jednak ja się z tym absolutnie nie zamierzam pogodzić i nie będę ryzykować. W sprawach Alicji byłam, jestem i będę beznadziejnym matołem. Diabeł ma rację; uporczywie udając, że nic nie wiem, robię z siebie konkursową idiotkę. Ale też przy okazji uniemożliwiam udowodnienie mi czegokolwiek. Bardzo dobrze, nadal będę z siebie robić idiotkę z największą starannością!
      Zaraz, ale jeżeli wiedzą albo domyślają się, w co Alicja była wmieszana, to dlaczego czepiają się Zbyszka?...
      
      ***
      Byliśmy razem na mieście i przez cały czas Diabeł ani słowem nie wspomniał intrygującej afery, natomiast po powrocie do domu zaczął natychmiast.
      - Gdzie masz tę kiełbasę? - spytał znienacka.
      Byłam na to przygotowana, chociaż nie mogłam pojąć, skąd wie o wszystkim tak szybko. Oficjalnie się tym przecież nie zajmuje, chyba go informują na bieżąco przez telefon ze względu na kontakty ze mną. Z ponurą satysfakcją wskazałam bez słowa dziwne szczątki, będące uprzednio dwoma kilogramami zwyczajnej. Diabeł spojrzał i osłupiał.
      - Na litość boską, coś ty z tym robiła? Pogryzłaś i wyplułaś?
      - Aha. Właśnie. Gryzłam tak sobie ze zdenerwowania cały dzień. Wszystkie artykuły spożywcze w domu będą tak wyglądały, jeżeli nie przestaniecie mnie z majorem denerwować.
      Diabeł przyjrzał się kiełbasie jeszcze raz uważniej, westchnął; wyciągnął z szafki wagę i zważył sponiewierane resztki. Nie przeszkadzałam mu w tym.
      - Gdzie kilogram? - spytał stanowczo.
      - Jaki kilogram?
      - Kupiłaś trzy kilo. Tu jest niecałe dwa. Gdzie kilogram?
      - Co ty powiesz? - zdziwiłam się uprzejmie. - Zjadłam cały kilogram?
      - Nie wiem, czy zjadłaś. Może ją gryzłaś i wypluwałaś od razu do śmieci. Właśnie się pytam.
      - W śmieciach nie ma - odparłam niewinnie, zaglądając do kubła. - Więc widocznie zjadłam. Zresztą nie wiem, w tym domu są jeszcze dzieci.
      Wezwani natychmiast na przesłuchanie moi synowie kategorycznie wyparli się jakiegokolwiek kontaktu z kiełbasą.
      - Nawet miałem zamiar to zjeść - powiedział w zamyśleniu starszy. - Ale ona jakoś tak dziwnie wygląda. Wolałem poczekać na was, na wszelki wypadek.
      - No to widocznie zjadłam sama.
      Postanowiłam upierać się przy samodzielnym pożarciu kilograma kiełbasy, z satysfakcją widząc całkowitą niemożność udowodnienia mi łgarstwa. Płukania żołądka sobie nie dam zrobić, to pewne.
      - Co to za szczęście, że ja nie prowadzę tej sprawy - westchnął Diabeł z wyraźną ulgą. - Chybabym z tobą zwariował. Coś ty znów wymyśliła? Mało ci malarza? Przecież major oszaleje lada dzień.
      - Nie widzę jakoś oznak obłędu ani u niego, ani u ciebie. Przeciwnie, od przedwczoraj jesteście szalenie zadowoleni. Można wiedzieć dlaczego, czy też to jest tajemnica służbowa?
      - Cieszymy się, że wszystko się tak łatwo wyjaśnia - odparł spokojnie. - W tej chwili już wiadomo na pewno, że to Zbyszek. No, prawie na pewno...
      Poczułam, że mi się robi jakoś ciasno w głowie, i zdążyłam pośpiesznie pomyśleć, że jak to dobrze, że mam niskie ciśnienie, boby mnie przecież w tej chwili trafiła apopleksja.
      - Zwariowałeś? - spytałam nieswoim głosem.
      - Jeszcze nie, pomimo współżycia z tobą. Niezależnie od tych wszystkich dziwnych bredni, które wykonujesz i które mają służyć do zamydlenia oczu, major wykrywa swoje i wie swoje. Zbyszek się nosił z tym zamiarem już od dawna, nawet swymi czasy kupił truciznę. W domu miał bardzo dużo różnych środków nasennych. Pewnie będzie to można podciągnąć pod trwały afekt.
      Chciałam coś powiedzieć, ale nie udało mi się wydobyć żadnego głosu, ani swojego, ani nie swojego. Pomyśleć cokolwiek również na razie nie byłam w stanie. Napiłam się zimnej wody i po chwili mi pomogło.
      - Kłamiesz! - powiedziałam stanowczo.
      - Dlaczego mam kłamać?
      - Nie wiem. Pewnie z przyzwyczajenia. Gdybyście byli pewni, że to Zbyszek, tobyś się nie czepiał mojej kiełbasy!
      Nie powinnam była tego powiedzieć, w zupełności wystarczyłoby tylko pomyśleć. Wyrwało mi się w przypływie rozpaczy. Wyszłam na chwilę z roli tępego tumana i natychmiast Diabłu za błysły oczy.
      - A co zrobiłaś z tą kiełbasą?
      - Zeżarłam! Wyrzuciłam za okno! Zgubiłam na ulicy, wleciała mi do rynsztoka! Czy dla ciebie już nic innego nie istnieje na świecie, tylko kiełbasa?!
      Diabeł milczał, obserwując mnie ciekawie. Gdzieś pod warstwą tej zdwojonej paniki, śmiertelnych obaw o siebie i o nieszczęsnego Zbyszka, zabłysła mi nikła myśl, że przecież właściwie ja nic nie wiem. Nie mam pojęcia o aktualnych rezultatach dochodzeń majora. Zaabsorbowana bez reszty kopertą w Kopenhadze nie zwracam najmniejszej uwagi na to, co się dzieje w Warszawie. Od początku czuję, że tu wisi w powietrzu jakaś tajemnica, zapewne znana im obu, a zupełnie niezrozumiała dla mnie i być może ta tajemnica jest bardzo ważna. Muszę się natychmiast uspokoić, oprzytomnieć i spróbować czegoś się dowiedzieć!
      - Przyznasz się wreszcie, o co ci chodzi z tym malarzem czy nie? - spytał Diabeł, widząc, że nie doczeka się dalszych objawów mojego zdenerwowania.
      - Dlaczego powiedziałeś, że mnie Robert wkopał? - odparłam na to.
      - Nic takiego... - przerwał i wyraźnie widać było, że miał na ustach dalsze słowa: nie mówiłem, ale nie wypowiedział ich. Przez chwilę się nad czymś głęboko zastanawiał.
      - Byłaś w towarzystwie Alicji wtedy, kiedy za nią ktoś się włóczył - powiedział powoli. - Jest zupełnie niemożliwe, żebyś o tym nie wiedziała. I tak samo niemożliwe jest, żebyś nic nie wiedziała o jej sprawach. Twój upór wypierania się wszystkiego może oznaczać tylko jedno: chęć ukrycia udziału jakiejś osoby w tej zbrodni. Dotychczasowe wyniki śledztwa wykluczają kogokolwiek innego poza Zbyszkiem. Wiesz równie dobrze jak ja, że był o Alicję zazdrosny chyba bar dziej niż ja o ciebie. Na jego miejscu zrobiłbym to samo.
      Znów się zamyślił. Być może wyobrażał sobie piękną scenę zgładzania mnie z tego świata.
      - Coś kręcisz, skarbie drogi - powiedziałam stanowczo. - Jeżeli jesteście zdania, że za Alicją ktoś się pętał, to co to ma wspólnego ze Zbyszkiem? W jaki sposób fakt, że raz za nią ktoś jechał, ma świadczyć przeciwko niemu?
      - Nikt tego nie powiedział i w ogóle nie wiadomo, czy rzeczywiście ktoś jechał. Ale jeśli istotnie jechał, to ty to ukrywasz. Kogo bronisz, jeśli nie Zbyszka? Załóżmy, że to nawet nie była jego prywatna sprawa, załóżmy, że Alicja była wmieszana w jakieś przestępstwo. Zbyszek mógł być wmieszany równie dobrze. Gdyby tam nie było jego udziału, to ty byś nie robiła z siebie zakamieniałej kretynki, usiłując wszystko dokładnie zagmatwać.
      - Nic nie gmatwam!
      - To co zrobiłaś z kiełbasą?
      - Malarz zeżarł.
      - Właśnie, po co ci ten malarz?
      - Dlaczego ze wszystkich ludzi w Warszawie wybraliście sobie akurat Zbyszka?!
      - Bo tylko on jeden tam był. Co Alicja zostawiła w Kopenhadze? Dowody jego winy, które chcesz zniszczyć, czy dowody jego niewinności? Listy, w których zapowiada, że ją zabije, czy opis afery, w którą pozwolił się wplątać?
      - Jakiej afery, na litość boską - powiedziałam słabo i włos mi się zjeżył na głowie. Co ten człowiek mówi?!
      - Co to był za rysunek?
      - Nie wiem...!
      - Ja wiem. Nie było żadnego. Wyszłaś, bo przyszedł Zbyszek. Ty wiesz, że to on ją zabił, a ona kazała ci go bronić, bo czuła się wobec niego winna. Odciski palców i świadectwo ciecia wystarczą, nie mówiąc już o tym, że miał w domu środki wystarczające do uśpienia stada słoni!
      - Bzdura!!! - wrzasnęłam w rozpaczy.
      Miałam się czegoś dowiedzieć, a w rezultacie, poczułam, że zaczynam kołowacieć. Nie mogłam się oprzeć wrażeniu, że on mówi jakieś straszne brednie, które przeczą sobie nawzajem, ale ogłupił mnie i nie umiałam tego sprecyzować. Wyraźnie widziałam tylko jedno: że Zbyszek jest coraz bardziej zagrożony i że to wszystko się fatalnie skończy.
      Potem już przez cały wieczór malarz przeplatany kiełbasą nie opuszczał mojego domu. Na wszystkie moje protesty i pytania Diabeł odpowiadał również wyłącznie pytaniami. W końcu już w ogóle przestałam z nim rozmawiać, a wówczas zamilkł i zamyślił się bardzo głęboko.
      - Zaczynam się powoli domyślać, co zrobiłaś - powiedział, kiedy już zasypiałam. - Jeśli mam rację, to wygłupiłaś się piramidalnie. Współudział w ukrywaniu przestępcy...
      Major wezwał mnie na przesłuchanie, po którym zaczęłam mieć poważne obawy, czy przypadkiem to ja sama nie jestem morderczynią. Telefon Zbyszka nie odpowiadał, w domu go również nie było, a za to znów zadzwoniła siostra Alicji, domagając się wiadomości o ciele. Nie miałam głowy do ciała, wszystko razem ogłupiało mnie beznadziejnie i już nawet nie byłam w stanie myśleć, jeśli w ogóle można tym szlachetnym mianem określać dziki chaos, panujący w moim umyśle. Na pierwszy plan wybijał mi się niepokój o Zbyszka, a zaraz potem niepokój o siebie.
      Na domiar złego nie mogąc skontaktować się ze Zbyszkiem, nie mogłam też dowiedzieć się niczego o malarzu, który wydawał mi się jedynym osiągalnym, wyjaśniającym coś elementem. Kopenhaga oddaliła się na drugi koniec świata. Jako osoba ze wszech miar podejrzana nie miałam żadnych nadziei na uzyskanie wiadomości o wynikach śledztwa. Ani major, ani Diabeł nie odpowiadali już w ogóle na moje pytania.
      Kręciłam numer Zbyszka co pół godziny, nie zważając na porę doby. W biurze napraw upewniłam się, że aparat nie jest zepsuty. Drugi dzień nie było go w domu!
      - Do kogo dzwonisz o tej porze? - spytał Diabeł, wychodząc z łazienki o wpół do dwunastej wieczorem.
      - Do Zbyszka - warknęłam.
      - Bezcelowe.
      - Dlaczego?
      - Budujemy wprawdzie coraz to bardziej luksusowe więzienia - odparł, z niezwykłą starannością składając spodnie - ale jeszcze nie ma w celach telefonów.
      Skamieniałam zupełnie i poczułam, jak mi się robi w środku strasznie zimno.
      - Mam nadzieję, że się wygłupiasz?
      - Wyjątkowo nie...
      Pora dnia stała mi się całkowicie obojętna. Zadzwoniłam do majora do domu, nie będąc w stanie wydusić z siebie nawet stosownych przeprosin.
      - No cóż - powiedział major, jakby trochę niepewnie. - To pewnie jest dla pani bardzo przykra wiadomość...
      Wbrew najszczerszym chęciom musiałam uwierzyć w okropną prawdę. Wkopałam Zbyszka! Gdyby chodziło o jakiegokolwiek innego, zupełnie zdrowego, zadowolonego z życia faceta, to niechby sobie trochę posiedział, nic by mu się w końcu nie stało. Z chwilą osiągnięcia przeklętej koperty z kufra mogłabym może wreszcie coś wyjaśnić i wyszedłby z mamra bez żadnych złych skutków. Ale nie Zbyszek! Znałam jego stan zdrowia i charakter i wiedziałam, że te nędzne kilka dni może go całkowicie załamać. Już i tak depresja psychiczna była u niego stanem bez mała permanentnym! Nie mówiąc o różnych dolegliwościach na tle nerwicowym, których nie mogły usunąć liczne pobyty w sanatoriach i najlepsza opieka lekarska! Mało że go Alicja porzuciła, mało że mu się głupio skomplikowało życie, to jeszcze teraz zamknęli go jako podejrzanego o morderstwo! Nie tacy jak on, znacznie zdrowsi i młodsi wychodzili z podobnych podejrzeń z rozmaitymi trwałymi urazami!
      I co, mam go tak zostawić, zadowolona i szczęśliwa, że udało mi się samej wyjść cało z imprezy?
      Jedyne uczucie, jakie w tej sytuacji dawało mi odrobinę nikłej pociechy, to jadowita satysfakcja w stosunku do Diabła. Bardzo dobrze, sam chciał. Powiem prawdę i w krótkich abcugach zniknę z jego pola widzenia. Zobaczymy, co wtedy zrobi...
      Nazajutrz od rana zadzwoniłam do Michała. Kiełbasę Jerzy wysłał ekspresem i miałam nadzieję, że może uda mi się uzyskać jakieś wiadomości, zanim dobrowolnie włożę głowę w pętlę. Połączenie dostałam po dziesięciu minutach i szczęśliwie zastałam go w pracy.
      - Słuchaj, Michał - powiedziałam dyplomatycznie. -W najbliższym czasie pewnie dostaniesz paczkę.
      - Drugą? - zainteresował się Michał.
      - Dlaczego drugą?
      - No bo jedną już dziś dostałem. Jakiś nie znany mi idiota przysłał w niej śmierdzącą kiełbasę.
      - I co z nią zrobiłeś? - spytałam pośpiesznie i z niepokojem.
      - Jak to co, wyrzuciłem do śmieci. Przecież nie będę spożywał jadu kiełbasianego!
      - Musisz! - krzyknęłam, zapominając o dyplomacji. - Chyba zwariowałeś! Natychmiast wyjmij ją ze śmieci i zjedz!
      - Nie chcę być nieuprzejmy - powiedział Michał ostrożnie - ale obawiam się, że z tobą jest coś niedobrze. Nie masz gorączki?
      Zdenerwowałam się okropnie. Nie wiedziałam, do jakich śmieci Michał ją wyrzucił i czy zdoła na powrót odzyskać. Musiałam go zainteresować tematem, nie mówiąc niczego wyraźnie.
      - Nie mam gorączki. Ta kiełbasa jest bardzo dobra. Trzeba ją umyć szczoteczką pod kranem, to przestanie śmierdzieć. Wyjmij ją z tych śmieci, a jeśli już stanowczo nie chcesz jeść, to przynajmniej pokrój na plasterki.
      - I co jeszcze? - zdenerwował się z kolei Michał. - Teraz mam grzebać w śmieciach, a potem wykonywać ćwiczenia gimnastyczne ze śmierdzącą kiełbasą! I w ogóle co za kretyn przysyła zwyczajną kiełbasę w lecie?!
      - Właśnie po to, żeby się szybko zaśmiardła - odparłam stanowczo.
      Michał milczał przez chwilę, zastanawiając się widocznie nad rodzajem szaleństwa, które mnie opętało. Znaliśmy się dostatecznie dobrze, żeby mógł z góry wykluczyć szmuglowanie tą drogą na przykład brylantów.
      - Czekaj - powiedział niepewnie. - Podobno wariatom nie należy się sprzeciwiać, poszukam tej kiełbasy.
      Po paru minutach, w czasie których warczałam do telefonistki mówi się, mówi się", wrócił do telefonu.
      - No dobrze, znalazłem ją - oznajmił z wyraźnym obrzydzeniem. - Śmierdzi coraz więcej. Spróbuję namówić pryncypałową, żeby coś z nią zrobiła, może ją zaciekawi taki egzotyczny smakołyk. A możesz mi wytłumaczyć, o co tu właściwie chodzi? Ktoś mnie chce otruć czy jak?
      - Dowiesz się, jak zjesz kiełbasę. Zrób to czym prędzej i zawiadom mnie o stanie zdrowia. Cześć!
      - Cześć - odparł Michał zrezygnowanym tonem.
      No to nie ma siły, ta zabawa jeszcze potrwa. Zanim Michał, który nie ma klucza, dostanie się do pralni, zanim otworzy kufer, zanim ja się czegokolwiek dowiem, Zbyszek może już być w stanie wykluczającym powrót do zdrowia. Za wszelką cenę muszę spowodować jego uwolnienie.
      Cały dzień spędziłam na miłym zajęciu, popularnie zwanym biciem się z myślami. Oczyma duszy widziałam Zbyszka popełniającego samobójstwo w celi. Do skompletowania obrazu jawiły mi się też własne zwłoki w odludnym zakątku Warszawy. Nad tym wszystkim polatywał bardzo zdegustowany duch Alicji.
      Diabeł wrócił do domu jakoś nieco mniej radosny.
      - Głupio z tym Zbyszkiem - powiedział w zamyśleniu. - Nie wiem, czy go nie trzeba będzie przenieść do szpitala.
      Nie byłam w stanie zapytać, dlaczego. Milczałam przez długą chwilę, wciąż jeszcze usiłując znaleźć jakieś sensowne wyjście. Powyglądałam sobie przez okno, za którym nie było nic ciekawego.
      - Co wam jest potrzebne, żeby go wypuścić? - spytałam, nie odwracając się.
      - Inny morderca - odparł Diabeł bez namysłu. - Zbyszek jest tak zaplątany, że nic go nie uratuje.
      - Zwróć uprzejmie uwagę na to, że w tym domu przebywasz prywatnie - powiedziałam stanowczo, ciągle wpatrzona w przestrzeń za oknem. - I prywatnie się zastanów. Zbyszek nie widział Alicji na oczy prawie dwa lata. Nigdy w życiu nie był w Kopenhadze i w ogóle od wojny nie był za granicą. Jeżeliby się na przykład wykryło, że Alicja miała...
      Zatrzymałam się, bo nie wiedziałam, co i jak mam właściwie powiedzieć.
      - Co miała? - zaciekawił się Diabeł.
      - Do czynienia... Gdyby się okazało, że Alicja była zagrożona przez jakieś osoby... Gdyby, krótko mówiąc, okazało się, że w ostatnich czasach wplątała się w jakąś poważną aferę i to nie tu, a w Kopenhadze, to czy ty prywatnie byłbyś zdania, że Zbyszek może z tym mieć coś wspólnego?
      - Prywatnie bym to wykluczył. Oficjalnie musiałbym sprawdzić.
      - A czy to byłaby jedyna możliwość... wyraźne dowody na takie coś... żeby się od tego Zbyszka wreszcie odczepić?
      - Inaczej ci odpowiem - powiedział po chwili milczenia. - Bez takiego czegoś dla Zbyszka nie ma ratunku.
      - Dobrze, skarbie drogi. Powiem ci prawdę...
      Odwróciłam się od okna i spojrzałam na niego. Trzeba było to uczynić znacznie wcześniej. Wyraz twarzy miał wprawdzie zamyślony i nieco smutny, ale od oczu bez mała bił mu blask. Dopiero w tym momencie pojęłam to, co powinnam była wyraźnie widzieć od początku. Wsadzili tego Zbyszka specjalnie po to, żebym ja zaczęła mówić!
      Zgroza mnie ogarnęła, kiedy sobie to uprzytomniłam. Przecież on też zna Zbyszka, wie, co to dla niego znaczy! Trzeba być pozbawionym ludzkich uczuć, trzeba być potworem, żeby zrobić coś podobnego! Z kim ja mam do czynienia, na litość boską, przecież on nie jest człowiekiem!
      Zgroza przerodziła się w gniew i ze złości zaniechałam dyplomacji. Niech ma tę swoją prawdę i niech się dalej sam z nią gimnastykuje!
      - Zważywszy, że, jak dotąd, nigdy nie popełniałam żadnych przestępstw, nasze kontakty można uznać za czysto prywatne - powiedziałam lodowato. - Możesz być spokojny, że w razie potrzeby kategorycznie wyprę się, że cię w cokolwiek wtajemniczałam. Zrobisz sobie z tymi wiadomościami to, co uznasz za stosowne. Informuję cię więc niniejszym, że moja przyjaciółka, Alicja, zajmowała się ostatnio szpiegostwem.
      - Oszalałaś? - spytał Diabeł z niebotycznym zdumieniem.
      - Jeszcze niezupełnie, aczkolwiek można się tego wkrótce spodziewać. Zaraz ci podam szczegóły, które na to wskazują.
      Diabeł zerwał się z fotela.
      - Słuchaj, napij się wody. Joanna, może ci dać lekarstwo? Kochanie, co ci się stało?
      - Wsadziłeś do cholernego mamra niewinnego, chorego faceta po to, żeby ode mnie usłyszeć to, co ukrywam! Proszę cię bardzo, osiągnąłeś pożądany rezultat! Przestaję ukrywać! Wywlecz go teraz, oskarżając kontrwywiad! Jeszcze powiedz, że to ja powiedziałam! Masz upragnioną prawdę, którą tak uwielbiasz nad życie!!!
      - Jaki kontrwywiad, co ty mówisz, kochanie, uspokój się! Skarbie, bredzisz, to nie jest wcale szpiegowska afera, ty masz źle w głowie! Kontrwywiad ją zabił!!!?
      - Nie mówię, że zabił! - wrzasnęłam, pomimo furii zdając sobie jakoś niejasno sprawę z tego, że to już byłaby chyba pewna przesada. - Może nie zabił, ja nie wiem! Może dopuścił do zabicia, a teraz siedzi cicho, cholernie zadowolony i czeka na mnie! Leć, rozgłaszaj to!!!
      - Musiałbym upaść na głowę - odparł trzeźwo Diabeł, patrząc na mnie z niejakim przestrachem. - Jak żyję, nie słyszałem podobnych idiotyzmów. Dostałaś pomieszania zmysłów, nie pojmuję od czego.
      Możliwe, że w przypływie zdenerwowania nieco się nadmiernie rozpędziłam. Co prawda wszelkie afery szpiegowskie były zawsze dla mnie wydarzeniami przyprawiającymi o dreszcz zgrozy, i dopuszczałam w wyobrażeniach o nich możliwość najdziwniejszych metod działania, niemniej jednak znęcania się nad niewinnymi obywatelami nigdy nie uważałam za nagminne. Przeciwnie, do kontrwywiadu czułam raczej sympatię, a niewinność dawała mi rozkoszne poczucie bezpieczeństwa. Tym bardziej byłam zdegustowana, że akurat w tym jednym wypadku nie jest pewne, czy uda mi się udowodnić ową własną niewinność... W gruncie rzeczy nie samej instytucji jako takiej się bałam, ile mojego nie wyjaśnionego związku z facetem ze złamanym nosem. Nie mogąc się do tego w żaden sposób przyznać, wolałam już wyolbrzymić paniczny lęk przed latami w kazamatach.
      - Nawet głupie pięć lat to za dużo jak na moje potrzeby, że nie wspomnę już o dożywociu - powiedziałam złowieszczo.
      Diabeł przestał być wystraszony i patrzył teraz na mnie w lekkim osłupieniu. Po długiej chwili dotarło nagle do mnie to, co mówił.
      - ...to nie ma nic wspólnego ze szpiegostwem, skąd ci coś podobnego strzeliło do głowy?
      Odkrzyczałam już swoje i nieco się uspokoiłam. Przyjrzałam mu się nieufnie, bo coś nowego zaczęło mi świtać w głowie. Zaraz, spokojnie, co się dzieje? Czyżbym się jednak tak przeraźliwie myliła?...
      Dałam się uspokoić do reszty. Tak czy inaczej, muszę z nim przecież jakoś dojść do porozumienia. Może mi się uda także czegoś od niego dowiedzieć?
      - Dobrze, porozmawiajmy spokojnie - powiedziałam, zionąc jeszcze resztkami ognia. - Nie ma sensu już teraz wypierać się, że coś wiem. Wiem różne rzeczy i milczę nie bez powodu. Nie tylko dlatego, że, jak się zapewne domyślasz, szanuję prywatne tajemnice Alicji, ale także dlatego, że się zwyczajnie boję. O siebie. Alicja też się bała i jak się okazuje, nader słusznie.
      - Nie jestem pewien, czy ten strach nie zaszkodził ci przypadkiem umysłowo - oświadczył Diabeł z niesmakiem. - Z czego wnioskujesz, że to jest szpiegowska historia?
      - A jak ci się zdaje, kto ją śledził na mieście samochodami zachodnich marek? Zbyszek?
      - Więc jednak ją śledzili?!
      - Kto jej zainstalował w mieszkaniu mikrofon? Też Zbyszek?
      - Nie żartuj! - powiedział Diabeł, nagle zaniepokojony. - Jesteś pewna?
      - Widziałam na własne oczy.
      - I stąd ten twój malarz! Joanna, major cię chyba zabije!
      - Guzik, kochanie. Chyba że chcesz się mnie pozbyć. Przypominam ci, że ja to mówię do ciebie w tej chwili w naszym prywatnym domu. Za progiem zaniemieję na nowo, jeśli nie będę pewna własnego bezpieczeństwa.
      Diabeł się znowu nad czymś zastanawiał.
      - Słuchaj, czy nie przyszło ci do głowy, że gdyby to była afera kontrwywiadu, to nie major by to prowadził, tylko inne władze?
      - Przychodziło, owszem, parę razy. Nie siedzę w innych władzach i nie wiem, czy nie interesują się tym bez rozgłosu.
      - Czekaj, bo mówisz coś takiego, że mnie się zaczyna mącić w głowie. Ja wiem, że to jest coś innego. Ale nie mogę zrozumieć, dlaczego ty się boisz. I kogo?
      Nie miałam innego wyjścia, musiałam mu opowiedzieć o minionych kontaktach Alicji z zachodnią ambasadą i o moich wszystkich podejrzeniach. Streszczałam się możliwie najbardziej, nie wnikając w niepotrzebne szczegóły.
      - I z jednej strony, mój drogi - mówiłam, precyzując swoje wnioski - kto uwierzy, że ja, jej najbliższa przyjaciółka, nafaszerowana wiadomościami, których przecież nie wiadomo, czy w pełni udzielam, jestem nieskalanie niewinna, jak ta lilijka biała? Ja bym sama siebie zamknęła na wszelki wypadek. A z drugiej głowę dam, że w tym siedzi jakiś cholernie bliski znajomy. Kto? Wiesz? Bo ja nie. Ja wiem tylko, że nie Zbyszek. A może jej siostra? Wy z majorem coś zrobicie, a ten ktoś pójdzie ze mną na kawę i dosypie mi trucizny...
      - To, co mówisz, jest nawet logiczne - przyznał Diabeł po długiej chwili namysłu. - Gdybym nie wiedział, o co naprawdę chodzi, to możliwe, że sam bym się zaniepokoił. Ale oświadczam ci, że się mylisz. Żadne kontrwywiady, nonsens!
      - A o co chodzi?
      - Alicja istotnie była wmieszana w dużą sprawę. Nie byliśmy pewni początkowo, bo wbrew twoim przypuszczeniom żadne władze się nią nie zajmowały. Dopiero Robert potwierdził to, co mogliśmy przedtem tylko podejrzewać, mianowicie, że ktoś ją śledził. Ale cały czas wiedziałem, że ty coś wiesz.
      - Mojeż ty szczęście drogie, ja nic nie wiem. I nic nie będę wiedziała, dopóki mi nie udowodnisz, że się rąbnęłam i niepotrzebnie się czepiam uczciwej, państwowej instytucji. Prywatny znajomy też mnie przestrasza, ale znacznie mniej.
      - Jak chcesz. Mogę cię o tym zapewnić, ale nie mogę ci zdradzać tajemnic służbowych. Poza tym nie rozumiem, dlaczego tak się upierasz przy prywatnym znajomym. W ogóle rób sobie, jak uważasz, nie zapominaj tylko, że twoje zeznania są jedynym ratunkiem dla Zbyszka. Już od długiego czasu major ma na głowie pewną sprawę, z którą zresztą ja też mam do czynienia i która raczej ze Zbyszkiem nie ma nic wspólnego. Gdyby się okazało, że ta sprawa i morderstwo Alicji wiążą się ze sobą, to to byłby dla nas szalony sukces. Teraz rozumiesz, dlaczego tak nam zależy na twoich wiadomościach.
      Tym mi znów przypomniał nieszczęsnego Zbyszka i na nowo mnie zdenerwował. Tylko o jego uwolnienie mi przecież w tej chwili chodziło. To, że kontrwywiad może nie mieć z tym nic wspólnego, to, że mogę przestać się wreszcie głupio bać przynajmniej z jednej strony, jeszcze do mnie w pełni nie docierało. Tak długo i wytrwale ugruntowywałam w sobie przekonanie o szpiegowskiej aferze, że teraz nie umiałam się tego od razu pozbyć. Zwłaszcza że Diabeł odmówił bliższych danych o tajemniczej sprawie i nabrałam obaw, że on sobie po prostu pewne rzeczy lekceważy i to wszystko wcale tak różowo nie wygląda.
      Pomimo to zdecydowałam się. Jeżeli Zbyszek wyjdzie jutro rano, to ja wszystko powiem. Inaczej wykluczone!
      - Jeżeli ty jutro rano wszystko powiesz, to Zbyszek wyjdzie w chwilę potem - oświadczył na to Diabeł i już nie dał się przekonać do odwrotnej kolejności.
      Pojechałam więc nazajutrz razem z nim do maj ora ponura, wściekła i podejrzliwie nastawiona. Co gorsza, nie miałam sposobu wyjaśnić majorowi przyczyny moich uprzednich łgarstw, bo nieufne słowa pod adresem rodzimego kontrwywiadu nie przeszłyby mi przez usta. Postanowiłam wobec tego nic nie wyjaśniać.
      Opowiedziałam prawdę po kolei, zaczynając od pierwszej wizyty Alicji u mnie. Malarz majorem istotnie nieco wstrząsnął, ale całkowicie nie wyprowadził go z równowagi. Nawet kiełbasa nie dała mu rady, bo i do tego się przyznałam, tyle że w tym momencie obaj z Diabłem zamienili szybkie spojrzenia. Nadal mi się to wszystko szalenie nie podobało.
      - Kogo pani przyjaciółka znała w Danii? - spytał major. - Z kim się tam kontaktowała?
      - A tego to już nie wiem. Była tam znacznie dłużej niż ja. Poznałam kilka osób, jej współpracowników, narzeczonego, dobroczyńców, to jest, chciałam powiedzieć, tych państwa, którzy nas zaprosili i użyczyli lokum, poza tym mnóstwo innych ludzi, ale to już we własnym zakresie. Bez jej udziału; natomiast...
      Skoro już im mówiłam tę prawdę... Oczyma duszy ujrzałam nagle sceny z niedawnej przeszłości.
      
      ***
      Ktoś szedł po schodach. Siedziałyśmy razem w domu, na czwartym piętrze, na placu Świętej Anny. Alicja robiła porządek w starych rachunkach, a ja malowałam sobie paznokcie świeżo nabytym lakierem Elisabeth Arden, bardzo drogim. Chciałam powiedzieć, że, jak na tę cenę, to on powinien być, moim zdaniem, piękniejszy, kiedy Alicja nagle podniosła głowę i położyła palec na ustach.
      Ten ktoś szedł po schodach coraz wyżej. Ominął trzecie piętro i szedł na nasze. Alicja zamarła nieruchomo nad papierami, a ja również zastygłam z pędzelkiem w ręku, chociaż nie wiedziałam, do czego nam ta cisza potrzebna. Osobnik na schodach zatrzymał się przed naszymi drzwiami, przez chwilę nic nie było słychać, a potem zapukał.
      Spojrzałam pytająco na Alicję, która potrząsnęła głową i znów położyła palec na ustach. Osobnik zapukał po raz drugi. Wróciłam do swojego zajęcia uznawszy, że malowanie paznokci żadnego hałasu nie wywołuje, a poza tym lakier mi zasychał, na co Alicja pogroziła mi pięścią. Na co z kolei popukałam się bezszelestnie palcem w czoło dając jej tym do zrozumienia, że przesadza. Osobnik znów zapukał do drzwi, a Alicja palcem w czoło, dla odmiany na moje konto. Czas jakiś trwało to urozmaicone pukanie, aż wreszcie tajemniczy gość za drzwiami zrezygnował. Słychać było, jak schodzi na dół. Kiedy był już na parterze, Alicja zerwała się z miejsca, szepnęła do mnie pilnuj i popędziła do pralni, żeby wyjrzeć przez nie oświetlone okno na podwórze.
      Posłusznie pilnowałam na schodach, czy nie wraca, i nie widziałam go przez okno. Po chwili Alicja znalazła się z powrotem w mieszkaniu.
      - Co to było? - spytałam z zainteresowaniem.
      - Jeden facet, którego bardzo nie lubię - odparła stanowczo, z zaciętością, która pozwalała mniemać, że nie otworzy mu drzwi nigdy w życiu.
      - Chyba masz kota - powiedziałam z dezaprobatą. - Przecież w naszym oknie się świeci. On nie wie, które to okno, czy też może jest ślepy?
      - Jestem roztargniona i mam prawo zapomnieć zgasić światło - odparła na to jeszcze bardziej stanowczo.
      Jak zwykle nie nalegałam na szczegółowe wyjaśnienia, przyznając jej prawo do posiadania prywatnych tajemnic. Osobnik wizyty nie powtórzył, a w każdym razie nie przy mnie.
      Następnym razem było coś innego. Cały dzień dzwoniłam do niej do pracy i cały dzień słyszałam, że jej nie ma, co mnie szalenie zdenerwowało, bo wiedziałam, że powinna być, i nie rozumiałam, co się z nią stało. Przypadkiem miałam do niej interes. Po powrocie z biura zastałam ją w domu.
      - Na litość boską, gdzieś się szlajała? - spytałam z oburzeniem. - Chciałam, żebyś mi po drodze kupiła papierosów, nie mam ani jednego, a zapomniałam wziąć pieniędzy! Teraz będę latała jak idiotka po automatach.
      - Domyśliłam się i kupiłam - odparła Alicja beztrosko. - Tak przypuszczałam, że to chyba ty dzwonisz. Byłam w biurze oczywiście, tylko unikałam telefonów.
      - Moich?!...
      - Nie, jednego faceta.
      - No to do kobiety mogli cię prosić!
      - Nigdy nie wiadomo, czy koło kobiety nie stoi facet, który potem weźmie słuchawkę. Trudno wymagać, żeby bezbłędnie rozpoznawali twój głos.
      Nigdy się nie dowiedziałam, czy facet od telefonu i facet na schodach byli jedną osobą, czy różnymi...
      
      ***
      Po chwili wahania opowiedziałam te sceny majorowi. Potwierdzało to przypuszczenia, że jacyś znajomi przestali się nagle Alicji podobać i nie chciała mieć z nimi do czynienia. Gdyby chodziło o zwyczajnego, niesympatycznego podrywacza, nie ukrywałaby tego przede mną.
      - A ten opel, który za paniami jeździł? - spytał major, wysłuchujący wszystkiego z wielkim zainteresowaniem. - Może widziała go pani w Danii? Może widziała pani jego kierowcę?
      - Nie jestem pewna. Dostrzegłam go z profilu i rzeczywiście mam wrażenie, że ten profil widziałam także w Kopenhadze. Nie wiem, jak wygląda en face, ale ma charakterystyczny, złamany nos. Widziałam tam człowieka ze złamanym nosem.
      - Kiedy, gdzie i w jakich okolicznościach?
      - Nie pamiętam - powiedziałam stanowczo. - Zastanawiałam się nad tym już bardzo intensywnie, ale nie mogę sobie przypomnieć. Z niczym mi się nie kojarzy i w ogóle nawet nie wiem, czy to ten sam.
      Postanowiłam sobie kategorycznie na ten temat nie powiedzieć ani słowa. Zbyt dużo komplikacji mogło wyniknąć z mojej przesadnej szczerości w tym względzie. Dopóki się nie dowiem z całkowitą pewnością, że dziwne wydarzenie, jakie nam się tam przytrafiło, ma związek z Alicją i jest niezbędne do odnalezienia mordercy, dopóty będę milczeć jak grób. I mogę dać głowę, że Michał też będzie milczał.
      - A inni znajomi? - powiedział major. - Może odwrotnie, może tam był równocześnie ktoś z Polski?
      Niedużo było tych z Polski, wydawali mi się całkowicie niewinni i nie miałam żadnych oporów w ujawnieniu ich nazwisk. Major westchnął.
      - Więc jednak nikt nie przyszedł do pani Hansen w czasie pani wizyty? Szkoda. To by znacznie uprościło sprawę. O swoich spostrzeżeniach w jej mieszkaniu powiedziała pani już wszystko?
      - Nic więcej tam nie widziałam.
      - Nawet nieco mniej - mruknął Diabeł.
      - A przyszła pani pod pozorem oddania jej słowników - powiedział major w zamyśleniu. - I przyniosła je pani ze sobą. Gdzie je pani położyła?
      - Na biurku.
      - Nie znaleźliśmy ich na biurku.
      - A gdzie?
      Major patrzył na mnie wciąż się nad czymś zastanawiając. Na chwilę mignęło mi w głowie pytanie, dlaczego oni obaj nagle zrobili się tacy strasznie myślący. Coś w tym jest, co spojrzą na mnie, to myślą, zupełnie jakbym stanowiła dla nich zagadkę zgoła epokową. Jak żyję, nie byłam dla nikogo takim intelektualnym natchnieniem...
      - W dość dziwnym miejscu - powiedział z lekkim wahaniem. - Wciśnięte pod kanapę.
      W pierwszej chwili poczułam się zaskoczona i nic nie pomyślałam, pewnie dla kontrastu.
      - Nie rozumiem. Pod kanapę, pan mówi? Przecież pod tę kanapę nic nie wejdzie! Ona jest bardzo niska.
      - Toteż właśnie mnie to zastanawia. Trzeba je było wydobywać, a zapewne i wciskać, z dużym wysiłkiem. Pani Hansen miała wprawdzie nieco oryginalne zwyczaje, ale nie przypuszczam, żeby to był jej ulubiony sposób przechowywania pomocy naukowych. Nic pani to nie mówi?
      Teraz ja popadłam w zamyślenie, widocznie to się robiło zaraźliwe. Coś mnie tknęło. Czyżby Alicja nie poprzestała na testamencie ściennym?
      - Czy ja mogę zobaczyć te słowniki?
      Major zawahał się i spojrzał na Diabła. Diabeł spojrzał na majora.
      - Jak pan myśli? - spytał major.
      - Trudno, raz kozie śmierć - odparł Diabeł.
      - Nie rozumiem, co mówicie - powiedziałam z niesmakiem.
      - Za chwilę pani wyjaśnimy, a na razie proszę bardzo, niech je pani obejrzy. Może znajdzie pani w nich jakieś zmiany?
      Wzięłam do rąk dwa grube słowniki, jeden polsko-francuski, a drugi polsko-angielski i odwrotnie. Oba bardzo stare, przedwojenne, jednakowego formatu i posiadające jednakowy układ haseł. Zaczęłam je przeglądać.
      Zaraz na pierwszej stronie francuskiego, nad A, gdzie znajdowało się nieco pustego miejsca widniała nabazgrana ołówkiem uwaga: ang. równa się franc. równa się polsk.". Mogłam przysiąc bez cienia wahania, że w dniu morderstwa ten kawałek strony był czysty i żadnej uwagi na nim nie było.
      Przejrzałam słownik do końca, ale nie znalazłam w nim nic więcej. Za to w angielskim na marginesach różnych stron ujrzałam jakieś napisy, wykonane również ołówkiem i robiące wrażenie starych. Nie mogły jednak być stare, bo przed dwoma tygodniami ich też nie było. Ja ich nie zrobiłam, słowniki oddałam Alicji w dniu zabójstwa, czyli musiała je zrobić ona sama owego ostatniego wieczoru! Chyba że morderca oszalał i znalazł sobie takie dziwne zajęcie, ale to też wtedy będzie ważne, a poza tym bazgroły mają charakter pisma Alicji.
      Major zainteresował się nie mniej niż ja. Odebrał mi angielski słownik i zaczął go przeglądać, usiłując odczytać napisy na marginesach.
      - Liczba pojedyncza, rodzaj żeński, czwarty przypadek - pomamrotał nagle. - Pierwsze słyszę, żeby sklep był rodzaju żeńskiego. Czy panie miały może między sobą umówiony jakiś szyfr, jak by tu powiedzieć, gramatyczny?
      - Wykluczone - odparłam ze zdumieniem. - Alicja zawsze twierdziła, że gramatyka napełnia ją wstrętem. Nie mogła w ogóle zrozumieć, jakim sposobem ja te rzeczy pamiętam.
      - Tu są same notatki w tym rodzaju. Trzecia osoba, liczba mnoga, present. Czas teraźniejszy, prawda? A tutaj - podmiot. A tu, zaraz, chwileczkę, niewyraźnie napisane, liczba pojedyncza, rodzaj żeński, siódmy przypadek. Chyba te skróty są jednoznaczne? L. pój. rodź. ż. VII przyp. Przy słowie nieopublikowany.
      - Siódmy przypadek? I rodzaj żeński, mówi pan? W nieopublikowanej. O nieopublikowanej. Mogę to panu bez trudu przetworzyć na właściwą formę, ale nie rozumiem, co to znaczy.
      - Ścięgno, mięsień. Rodzaj żeński, liczba pojedyncza, szósty przypadek - czytał dalej major.
      - Ścięgnem, mięśniem - odpowiedziałam odruchowo, bo nagle poczułam się zupełnie jak w szkole. Tyle że chyba nigdy w szkole nie byłam do tego stopnia osłupiała. - Ale to przecież nie jest rodzaj żeński?
      - Pani Hansen nie miała chyba aż takiego wstrętu do gramatyki? - powiedział major z lekkim powątpiewaniem.
      - Nie, nie przesadzajmy. Musiała chyba mieć coś na myśli, pisząc takie brednie. Niech pan pokaże, co tam jeszcze jest?
      - Rzeczownik, liczba pojedyncza, pierwszy przypadek. A odnosi się do słowa odprowadzić.
      Wydarło się ze mnie coś w rodzaju jęku. Jeżeli to miała być wskazówka dla mnie, to Alicja mnie chyba przeceniła. Cóż u diabła mógł znaczyć ten dziwny melanż gramatyczny?!
      - Myślę, że trzeba to dać naszym specjalistom od szyfrów - powiedział major. -Jeżeli w tym coś jest, to może odczytają. Chociaż takie amatorskie zagadki są zazwyczaj najgorsze.
      - Niech pan zaczeka ze swoimi specjalistami - powiedziałam stanowczo. - Niech pan szanuje ludzkie uczucia. Podejrzewam, że to było skierowane do mnie, muszę się zastanowić, co ona myślała, że ja będę myśleć. Niech mi pan pozwoli chwilę się spokojnie pomęczyć.
      Otworzyłam oba słowniki. W angielskim uwagi znajdowały się tylko w części angielsko-polskiej, a nie w polsko-angielskiej. Potwierdzało to przypuszczenie, że Alicja liczyła na mój poziom umysłowy, wiedziała bowiem, że używam tego tylko w jedną stronę. Wiedziała też, że angielski słownik jest mi potrzebny znacznie częściej niż francuski. Wiedziała, że muszę to zauważyć i że zacznę się zastanawiać nad absurdalnością tych określeń, a w każdym razie wpadną mi w oko.
      Uporczywość w popełnianiu błędów gramatycznych musi mieć jakiś cel. Powszechny w trzeciej osobie liczby mnogiej, w czasie teraźniejszym... Musi chodzić o czasownik, a powszechny to jest przymiotnik. Rozpowszechniają?... Z odprowadzić można zrobić odprowadzenie, ale za żadne skarby świata nie potrafię przerobić mięśnia na rodzaj żeński... Nie, coś nie tak... Czasownik...
      Przeczytałam słowa przed i za powszechnym, ale żadne z nich nie było czasownikiem, po czym spojrzałam na uwagę nad A" we francuskim słowniku. Ang. równa się franc. równa się polsk. Oczywiście uwagi z angielskiego słownika odnoszą się do francuskiego. Te same słowa...? Nonsens, te same słowa mają to samo znaczenie, powszechny nadal będzie przymiotnikiem. Muszę znaleźć jakieś inne.
      Na chybił trafił otworzyłam francuski słownik na tej samej stronie co angielski i zaczęłam liczyć hasła od góry. Powszechny okazał się słowem przetwarzać. Rzeczywiście, czasownik. A to odprowadzanie w pierwszym przypadku? Powinien być rzeczownik. No i jest, ogród!
      Spojrzałam nieco błędnie na majora, który czekał cierpliwie, przyglądając mi się z zainteresowaniem.
      - Chyba już mam - powiedziałam niepewnie. - Gramatyka się zgadza, tylko sensu brakuje.
      - Co pani wychodzi?
      - Jakieś brednie. Jak pan chce, to niech pan pisze. Zaraz, przetwarzać, trzecia osoba liczby mnogiej, przetwarzają. Ogród, ogród w pierwszym przypadku. Ścięgno, mięsień, powinno być rodzaj żeński, raz, dwa, trzy... szósty przypadek, pocztą! Co? Przetwarzają ogród pocztą?
      Patrzyłam na nich w kompletnym osłupieniu. Obydwaj, major i Diabeł, wyglądali na coraz bardziej zainteresowanych.
      - Szukaj dalej - powiedział Diabeł. - Może ma być inna kolejność?
      Nieco oszołomiona dziwolągami, ale bardzo zaintrygowana, zaczęłam przeglądać słownik od początku, mamrocząc pod nosem cały program języka polskiego szóstej klasy szkoły podstawowej. Zresztą nie wiem jak teraz, ale ja się tego uczyłam w szóstej klasie.
      - Liczba pojedyncza, szósty przypadek, miejscownik - w kuchni. Podmiot - laboratorium. Liczba pojedyncza, rodzaj nijaki - nowe. W kuchni nowe laboratorium?! Szósty przypadek, liczba pojedyncza - w żarciu. Żarcie z kuchnią, nawet pasuje. Znów podmiot, powinien być rzeczownik, jest! Przemyt. Sklep rodzaju żeńskiego, czwarty przypadek, kogo co... Heroinę!
      Podniosłam głowę znad słowników. A więc to to?! Dobry Boże! Nareszcie się dowiedziałam, co za afera wykończyła Alicję! Przemyt narkotyków!!!
      Przez chwilę byłam tak wstrząśnięta tym odkryciem, że nie mogłam nic powiedzieć. Przewrót, który dokonał się w moim umyśle, był zbyt gwałtowny. Cóż za idiotyzm czepiać się tego szpiegostwa jak rzep psiego ogona, tyle mam z tego, że mnie doszczętnie ogłupiło! Ale znów przemyt i Alicja?... Skąd?! I do tego jeszcze narkotyki?! Cóż za jakiś potworny zbieg okoliczności musiał zaistnieć, żeby ją w to wciągnąć, przecież ona samej myśli o kontrabandzie unikała jak morowej zarazy!
      - Dlaczego mi tego od razu...? - zaczęłam mówić z gniewem do Diabła, ale nagle urwałam i przyjrzałam się im ciekawie. Obaj z majorem wyglądali, jakby z nagła blask zaczął im bić ze środka. Oblicza mieli wniebowzięte i przez moment oczekiwałam, że padną na kolana i zawiodą dziękczynne pienia. Nic takiego jednak, niestety, nie uczynili.
      - Czytaj dalej! - zawołał Diabeł niecierpliwie, tak jakbym w połowie przerwała sensacyjną powieść. Obleciał biurko dookoła i pochylił się nad kartką, na której major pisał.
      Sama szalenie zaciekawiona szukałam dalej w słowniku, operując zasadami gramatyki coraz sprawniej.
      - Idzie - powiadomiłam ich. - Sklepu. Prawdziwego sklepu, w drugim przypadku. Uciec, bezokolicznik. Róża, zaraz, to ma być przymiotnik, czekajcie. Różana chyba, bo różowa jest oddzielnie. Coś tu jeszcze jest.
      Przy owej róży, zasygnalizowanej w angielskim słowniku hasłem kozioł, obok informacji, że kozioł ma być przymiotnikiem rodzaju żeńskiego, widniało jeszcze coś nieczytelnie nabazgrane. Najbardziej przypominało to gade, co po duńsku oznacza ulicę. Taką samą gade znalazłam przy ogrodzie, nieco wyraźniejszą.
      - Nigdzie więcej nie ma gade... - zaczęłam.
      - Szukaj dalej! - krzyknął na to Diabeł.
      Westchnęłam i dojechałam do końca słownika. Znalazłam jeszcze do, na, zamierzam i chmiel, który powinien być przymiotnikiem. Major z Diabłem już zaczęli porządkować zdania, okazałam się jednak w tych ćwiczeniach gramatycznych znacznie od nich lepsza i bez oporu przyjęli moją pomoc. Wyszło nam wszystko nawet nieźle, tylko ta dziwna różana ogród do niczego nie pasował i chmiel pętał się luzem bez wyraźnego przydziału.
      Niewątpliwa część tekstu brzmiała: Przemyt idzie pocztą, Przetwarzają heroinę i Zamierzam uciec. Wykluczyliśmy przemyt w kuchni i laboratorium w żarciu, a więcej podmiotów nie było, wobec czego uznaliśmy, że najlogiczniej będzie przyjąć: Przemyt idzie pocztą w żarciu do sklepu. Przetwarzają heroinę w kuchni. Nowe laboratorium. Zamierzam uciec. Z określeniem Laboratorium idzie zbyt trudno jakoś było się nam pogodzić, a na musiało się odnosić do jakiegoś miejsca.
      Ponuro patrzyłam na tekst. Więc jednak Alicja zamierzała prysnąć, w ten prosty sposób unikając grożącego jej niebezpieczeństwa. Zostawić wskazówki i ukryć się gdzieś na stosowny okres. I nie zdążyła...
      - Co jest z tym ogrodem? - spytał major zdenerwowany, odrywając mnie od smutnych refleksji. - Jest pani pewna, że to ma być rodzaj żeński? I ten chmiel...
      - Właśnie chciałam coś powiedzieć, ale przecież nie dacie mi dojść do słowa. Jeżeli Alicja się nie pomyliła, to chyba chodziło jej o to, żeby to wyróżnić. Ta gade tam się pęta. Ulica, jako taka, jest rodzaju żeńskiego, przypuszczam, że przetłumaczyła dosłownie duńską nazwę ulicy.
      - Możesz przetłumaczyć z powrotem? - zainteresował się Diabeł.
      - Nie wiem, niech pomyślę. Alicja wiedziała, że po duńsku nie umiem, myśmy tam wszystko tłumaczyli bardzo dziwnie. Różana ogród? Na francuski? Jardin... Nic takiego tam nie ma. Na angielski, garden. Garden... Garden? Już wiem, Rosengarden!
      Rosengarden... Stara uliczka w śródmieściu Kopenhagi. Znałam ją dobrze, bywałam tam mnóstwo razy. Był tam taki dom, w którym już nie meldowano nowych lokatorów, przeznaczony do rozbiórki. Mieszkali w nim moi przyjaciele, coś od nich kiedyś słyszałam takiego dziwnego, czyżby to było tam...?
      - Jeszcze nam tylko ten chmiel został - powiedział major. - Do czego to się może odnosić?
      - Do Chmielnej - odparłam bez namysłu, bo po różanej ogrodzie już nabrałam rozpędu. - Też przymiotnik rodzaju żeńskiego, nic innego nie da rady z tym zrobić.
      - Do Chmielnej? - powiedział Diabeł z powątpiewaniem. - Na Chmielnej nic nie ma.
      - Skąd wiesz? To nie nasza Chmielna.
      - Proszę? - zaciekawił się major.
      - Jest w Kopenhadze taki pieszy ciąg, wyłącznie ze sklepami, bez ruchu samochodowego - wyjaśniłam. - Nazywa się Stroget, ale nam się skojarzył z odcinkiem naszej Chmielnej między Bracką a Nowym Światem. Całkiem to samo, tyle że nieco większe, szersze, dłuższe i jak by tu powiedzieć... zaopatrzone w droższe towary. Prawie zawsze mówiliśmy o tym Chmielna. To samo zresztą było z Amager. To jest dzielnica, która leży za wodą, po drugiej stronie kanału, jak Praga, wobec czego prawie nigdy nie mówiliśmy na Amager, tylko zawsze na Pradze". Jeżeli Alicja podała tę Rosengarden, to tak samo pewnie chciała podać i Stroget, a jedyna możliwość, to było właśnie przerobić ją na chmiel.
      I nagle zamilkłam, bo coś mi zaświtało w głowie. Przemyt idzie pocztą w żarciu do sklepu. W żarciu do sklepu... Chmielna. Stroget...
      W głowie mi świtało, a na głowie włos mi zaczynał zmieniać usytuowanie. Sklep z żarciem na Chmielnej...! Na Stroget! Kobylasty, wielki sklep, doskonale mi znany, z różnymi ciekawymi rzeczami... I właściciel tego sklepu...! A za Alicją jeździł człowiek ze złamanym nosem! A ja się, idiotka, boję tych uroczych, przemiłych chłopców z kochanego, rodzimego kontrwywiadu!!!... Rany boskie, co zrobić?!
      - Ja chcę do Kopenhagi! - wrzasnęłam nagle ni z tego, ni z owego. Tamci obaj, zajęci kartką, aż podskoczyli.
      - Za chwilę - odparł major w roztargnieniu. - Może kawy na razie?
      - Tak, to jest to - powiedział Diabeł z ulgą. - Nareszcie!
      Siedziałam ponura, wściekła i śmiertelnie spłoszona. Wiedziałam już, o co chodzi, i to bardzo dobrze. Dostatecznie długo przebywałam w Danii, żeby nawet bez znajomości języka pojąć wagę problemu. Zmartwienie numer jeden, nie tylko z uwagi na rynek wewnętrzny i narkomanię głównie młodzieży, ale także dlatego, że przez Kopenhagę idzie przemyt do Szwecji i Stanów Zjednoczonych. A do Danii idzie przez Polskę, jakaś tajemnicza droga... Przetwarzają heroinę, no pewnie, bardzo słusznie, nareszcie zmądrzeli. Przedtem zamieniali opium i morfinę na heroinę we Francji, bez sensu, bo tam prawo przewiduje karę do dwudziestu lat więzienia, a w Danii tylko do dwóch. Co prawda, heroinę łatwiej przeszmuglować i droższa, więc pewnie robią to i u nas byle gdzie. Byle kuchnia wystarczy, a nasze kontrole celne nie są specjalnie uczulone na narkotyki... Muszą mieć jakąś piękną, międzynarodową organizację, ależ ta Alicja trafiła!
      A ja...?!
      Diabeł z majorem przestali się wreszcie delektować informacjami ze słownika. Blask bił od nich nadal i aż dziw brał, że nie padają sobie co chwila w objęcia, wykrzykując nawzajem gratulacje. Przyglądałam się im wielce zdegustowana.
      - Domagam się wyjaśnień - powiedziałam nieżyczliwie. - Coś wiem, ale jeszcze nie wiem, czy wam powiem, bo mi się nie podobacie. Dużo wiem i proszę mnie zacząć inaczej traktować, bo się zdenerwuję.
      - No właśnie - odparł na to major. - Cały czas się zastanawiamy nad tym, czy panią we wszystko wtajemniczyć. W zasadzie nie powinniśmy, jest pani osobą postronną, ale znów z drugiej strony, rzeczywiście może nam pani bardzo pomóc, zwłaszcza wiedząc, o co chodzi. Pewnie byśmy się już dawno zdecydowali, gdyby nie to, że, jak by tu powiedzieć... trochę się pani dziwnie zachowywała.
      - Tą faszerowaną kiełbasą dla Michała już ostatecznie podpadłaś - dodał Diabeł. - Sprawdziłem na poczcie, że poszła dla niego paczka, ale już jej nie zdążyłem zatrzymać. Ciekawe, co mu napisałaś.
      - Wyście od początku wiedzieli, że Alicja była wkopana w narkotyki?
      - Podejrzewaliśmy. Nie byliśmy pewni. Tylko ty mogłaś coś wyjaśnić, a ty akurat robiłaś, co mogłaś, żeby wszystko pomieszać. Niewiele brakowało, a ogłupiłabyś nas do reszty.
      - Nic nie rozumiem. Przecież nie pracujecie razem?
      - Właśnie zaczniemy. Ja się z tym męczę już parę miesięcy, major miał oddzielnie jednego nieboszczyka, który pasował tylko częściowo i parę pomniejszych przestępstw, nie dających się z tym powiązać, ale ciekawych. Cała nadzieja, że teraz wreszcie coś się ruszy.
      W głowie rozjaśniało mi się coraz piękniej. To dlatego popadali w takie zastanawiające zamyślenia na mój widok i dlatego ciągle widziałam między nimi jakieś podobieństwo! To samo ich gryzło i to od pierwszej chwili. Ten Diabeł chyba jednak rzeczywiście miewa jasnowidzenia.
      - Wracamy do tematu na bazie współpracy - powiedział major. - O, jest kawa. To co pani wie?
      Temat był dla mnie niebezpieczny, więc musiałam zachować ostrożność. Większość mogłam wyznać.
      - Mam podejrzenia - powiedziałam powoli. - Skojarzyło mi się. Jest na Chmielnej w Kopenhadze taki sklep pod tytułem Specialites des pays". Z żarciem. Bardzo duży i ma filie w innych miejscach. Sprzedają tam wyłącznie rozmaite świństwa, specjalności różnych krajów. Żabie udka, szarańczę w cukrze, wszystkie rodzaje spaghetti, marynowanego węża i inne takie. Nasze też.
      - Co nasze? - zaciekawił się major.
      - Rozmaicie. Morze wódki oczywiście, ale wódka chyba do kitu, bo w płynie. Już prędzej buraczki, to znaczy ćwikłę, u nich tam chrzan dziwnie słaby. Mają naszą szynkę, śledzie, ogórki, w ogóle marynaty.
      - Dlaczego? - zdumiał się major. - Nie mają własnych?
      - Mają, ale wszystko na słodko. Ze śledzi robią coś w rodzaju kompotu, mówię panu, płakać się chce. No i oczywiście bigos. Bigos w Danii w ogóle nieznany, oni szanują swoje zdrowie i takiego lekarstwa na wątrobę we własnym zakresie nie wymyślili, od nas biorą. Nie jestem pewna, ale możliwe, że Alicja to miała na myśli. Mam wrażenie, że to jest oficjalny handel, zaś nieoficjalnie w bigosie leci heroina. Nie wiem, sprawdźcie, jeśli potraficie.
      Obydwóch najwyraźniej w świecie szalenie zainteresowała myśl grzebania w buraczkach, bigosie i kiszonej kapuście. Osobiście nie miałam co do tego żadnych obiekcji, niech sobie grzebią do upojenia. Nie to mnie niepokoiło.
      Nader zgodnie i teraz już wspólnie ustaliliśmy kilka następnych elementów. Moje odtworzenie zbrodni okazało się całkowicie zgodne z milicyjnym, przy czym wykryło się, że majora o podwójnej wizycie mordercy upewniły przeklęte świece. To mi coś przypomniało.
      - Alicja mówiła, że coś ma - powiedziałam w zamyśleniu. - Wie, gdzie to coś jest. Czy on tego przypadkiem nie szukał w świecach? Co to może być to coś? Może to znalazł?
      - Powiedzieć jej? - spytał Diabeł, patrząc na majora.
      - Chyba tak, może się pani z czymś skojarzy?
      - Nie jestem pewien, czy dałoby się ów tajemniczy przedmiot ukryć w świecach - wyjaśnił Diabeł z jadowitą uprzejmością. - Jeśli oczywiście to jest to, co podejrzewamy. Istnieją przypuszczenia, że niezrozumiałym sposobem zginął transport heroiny. Nie nam zginął, tylko przemytnikom. Duży, piękny transport, około 500 kilo, wartości przeszło pięć milionów dolarów. Jak im to mogło zginąć, nie mam pojęcia, bo to jest chyba z metr sześcienny. Możliwe, że Alicja właśnie o tym coś wiedziała.
      Zbaraniałam nieco, bo pół tony narkotyków to jest rzecz przytłaczająca, zwłaszcza w zestawieniu z myślą o ukryciu tego w zwykłych świecach. I natychmiast przyszło mi do głowy, że coś podobnego mogłaby zgubić tylko Alicja we własnej osobie! Przy swoim roztargnieniu potrafiłaby zgubić nawet Pałac Kultury.
      No tak, ale Alicja przecież wiedziała, gdzie to jest!
      - Świec na razie nie rozgryziemy - powiedział major. - Za to mogę pani wyznać, że prawdopodobnie znaleźliśmy narzędzie zbrodni.
      - Co...?!
      - Coś dziwnego. Rodzaj krótkiego sztyleciku, bez rękojeści, ale za to z taką ozdobą. O!
      Wyjął z szuflady i zademonstrował mi kawałek żelaza, rzeczywiście nieduży, cieniutki, bardzo ostry, zakończony ozdobnym ornamentem, za który od biedy można było to trzymać. Zapatrzyłam się w ów przedmiot zachłannie, bo odniosłam wrażenie, że coś podobnego chyba gdzieś widziałam. Ozdoba wydawała mi się jakby znajoma, ale w żaden sposób nie mogłam sobie przypomnieć, skąd.
      - Gdzie to było?
      - W skrzynce listowej na drzwiach pani Hansen. Dokładnie wytarte i bez żadnych śladów.
      Idiotyczny dowcip głupiego bandyty! Zrezygnowałam z przypomnienia sobie, skąd to znam, bo uznałam, że zapewne widziałam po prostu podobne ornamenty i teraz mi się tylko tak wydaje. Na razie znalezienie tego narzędzia nic nie dało.
      Omawialiśmy rzecz dalej i nagle major się zaniepokoił.
      - Wszystko pięknie, ale czy pani jest pewna, że nikt nie dostał się jeszcze do kufra pani przyjaciółki? Zaczynam się obawiać, że tam są jakieś dane, dotyczące interesujących nas osób, może nazwiska, może adresy? Istnieje nieprzyjemna możliwość, że wiedząc wszystko o samym przestępstwie, nie będziemy w stanie odnaleźć przestępców, a tym bardziej czegokolwiek im udowodnić. Tam mogą być dowody czy coś w tym rodzaju.
      Zastanawiałam się nad tym już około miliona razy i doszłam do pewnych wniosków, które mogłam majorowi przekazać. Ktoś, kto chciałby się dostać do pralni, musiałby być znajomym państwa domu i musiałby wynaleźć sobie stosowny pretekst. Żaden gość, nawet zaprzyjaźniony, nie lata ni z tego, ni z owego po zakamarkach strychu. A nawet gdyby uzyskał klucz i wchodził tam swobodnie o dowolnej porze, to też jeszcze z kufrem miałby duże trudności.
      Nie mógł go ukraść ani rozbić, bo państwo domu wiedzieli, że w pralni zostały rzeczy Alicji, i zwróciliby natychmiast uwagę, gdyby z tymi rzeczami coś się stało. Nie mówiąc już o tym, że ukradzenie przedmiotu wielkości niedużej szafy nie jest znowu takie proste. Nie, koperta ma prawo tkwić jeszcze na swoim miejscu.
      - Niech mnie pan puści do tej Kopenhagi - powiedziałam błagalnie. - Jestem pewna, że tam są bardzo ważne rzeczy, i boję się, że ów złoczyńca w końcu do nich jakoś dotrze.
      - Ja też się tego boję i wobec tego myślę, że lepiej będzie załatwić to drogą urzędową. 
      Zaniepokoiłam się okropnie.
      - Co pan ma na myśli?
      - Jesteśmy w kontakcie z duńską policją...
      Nie zdążył powiedzieć nic więcej, bo zerwałam się z krzesła. Chciałam się złapać za głowę w naturalnym odruchu rozpaczy, ale przeszkodziła mi w tym torebka, przewieszona przez rękę. Gwizdnęłam się tą torebką w ucho, zrzuciłam z biurka popielniczkę i przewróciłam filiżankę z resztką kawy.
      - Za nic!!! - wrzasnęłam. - Panie majorze, po moim trupie!!!
      - Dlaczego? - zdziwił się major, nieco zaskoczony moją nagłą gimnastyką.
      W dramatycznych chwilach życiowych człowiek miewa niekiedy wybuchy intelektu. Miotając się po gabinecie majora wygłosiłam wspaniałe, przekonywające przemówienie. W żadnym wypadku i za żadną cenę nie wolno dopuścić do takiej kompromitacji Alicji w oczach naszych dobroczyńców! Tego tylko jeszcze brakuje, żeby duńskie gliny przyszły grzebać na ich strychu, żeby doszli do wniosku, że przez półtora roku użyczali mieszkania osobie, związanej z ogólnonarodowym przestępstwem! Hodowali gadzinę na łonie! Mało, sami ją zaprosili! A jeśli to zaszkodzi panu domu w karierze zawodowej? To jest człowiek na wysokim stanowisku, powinowaty króla! !! To nie jest kompromitacja Alicji, to jest kompromitacja wszystkich Polaków! Już i tak jesteśmy na zachodzie traktowani nieufnie, teraz wyjdzie na to, że wpuścić do domu osobę z komunistycznego kraju, to znaczy wpuścić przestępcę! Co Polak to bandyta! Przenigdy!!! Opinia całego narodu...!!!
      Naród narodem, w gruncie rzeczy byłam śmiertelnie przerażona zarówno myślą, że Alicja przeklęłaby mnie z tamtego świata, gdybym dopuściła do rozgrzebywania jej prywatnych spraw przez całkowicie obcych ludzi, jak i niepewnością, czy przypadkiem nie ma tam jakichś śladów i mojego udziału w imprezie. Miałam jeszcze tyle przytomności umysłu, że nie dotykałam tej kwestii, waląc tylko w ową opinię jak w dzwon Zygmunta.
      - Ona ma trochę racji - powiedział Diabeł niechętnie.
      - Rzeczywiście, pewna słuszność w tym jest - przyznał major. - No nic, zobaczymy.
      Nie uspokoiłam się tak od razu, rzecz była dla mnie zbyt ważna, ale przynajmniej usiadłam z powrotem na krześle. Zaczęli wałkować wszystko od początku. Dość niechętnie major wydusił z siebie jeszcze jedną informację, którą Diabeł udawał, że słyszy po raz pierwszy w życiu. Spojrzałam tylko na niego i nic nie powiedziałam, zostawiając go sobie na potem.
      Moje bezkonkurencyjne dziecko zdołało zapamiętać nawet numer owego opla, próbującego na jezdni niebezpiecznej gimnastyki. Zabrakło mu tylko ostatniej cyfry, zasłoniły mu ją samochody. Pomimo tego braku major zidentyfikował pojazd, który okazał się być przynależny do Grand Hotelu. Owszem, wypożyczano go niekiedy panu nazwiskiem Peter Olsen, obywatelowi duńskiemu, odznaczającemu się nader charakterystycznym profilem. Dokładnego dnia i godziny nie zdołano sobie przypomnieć, za to nie znanym mi bliżej sposobem major uzyskał wiadomość, iż taki to profil widziano w okolicach domu Alicji właściwego wieczoru, między dziewiątą a jedenastą.
      - Niestety, on nie może być mordercą - powiedział z żalem. - Od jedenastej siedział w barze Grand Hotelu w licznym towarzystwie i ani na chwilę się nie oddalał. Poszedł do swojego pokoju dopiero po trzeciej, a nazajutrz rano odleciał samolotem do Kopenhagi.
      Nazwisko Peter Olsen było mi całkowicie nie znane. Pewnie rzeczywiście facet ze złamanym nosem tak się właśnie nazywał ale nic mi z tego nie przyszło. Major sobie mógł mieć wątpliwości co do jego udziału w przestępstwie, ja nie miałam żadnych, wolałam jednak na razie tego nie mówić. Zaczęłam mieć zupełnie nowe problemy, wśród których bujnym kwieciem zakwitła we mnie absolutna konieczność zobaczenia się z Michałem.
      - No to co będzie? - spytałam niepewnie. - Ja chcę do Kopenhagi...
      Diabeł się przezornie nie wtrącał, a major zastanawiał się bardzo długą chwilę.
      - A dobrze - powiedział nagle. - Niech pani jedzie. Poprę panią w Biurze Paszportowym, może to istotnie będzie lepiej, żeby pani wydostała te rzeczy bez zamieszania. Ustalimy sobie, co potem...
      Tak mnie tym zdziwił, że prawie zaniemówiłam. Od razu pomyślałam, że pewnie za mną kogoś wyślą albo coś w tym rodzaju, ale to mi już nic nie szkodziło. Bylebym tylko zdołała dostać się pierwsza do kufra Alicji!
      - Czy mogę wobec tego mieć nadzieję - spytałam na zakończenie z lekką urazą - że raczy pan przestać się czepiać pana Barskiego? Wyobrażam sobie, że on dzisiaj będzie w domu?
      Major, jakby nieco zaskoczony, spojrzał na mnie, a potem na Diabła ze stropionym wyrazem twarzy, co mnie nad wyraz zaniepokoiło. Jeżeli mnie oszukali...!
      - Ja nic nie wiem - powiedział, ale wyglądał tak, jakby usiłował ukryć nadmierną wesołość. - To już sprawa pana prokuratora, niech on pani wyjaśni.
      Pełna okropnych podejrzeń odwróciłam się natychmiast do Diabła, który nagle ogłuchł, zaniewidział i zaczął się strasznie spieszyć. Wbrew protestom zostałam wypchnięta z Komendy, zawleczona do samochodu i dowieziona pod jego miejsce pracy w takim tempie, że po drodze powinnam była polecać się wyłącznie opiece Opatrzności i PZU.
      - Gdzie Zbyszek?! - warczałam wśród objawów bezskutecznego oporu. - Gdzie Zbyszek, do ciężkiej cholery, mów, bo cię chyba zabiję! Nie wysiądziesz z tego pudła!!! Gdzie Zbyszek?!!!
      - Nie wiem, pewnie w domu, przyjedź po mnie kwadrans po trzeciej! - odkrzyknął, wydzierając mi się z rąk, i uciekł. Nie leciałam za nim, zgrzytając zębami postanowiłam sprawdzić osobiście. Ruszyłam prosto do Zbyszka.
      Otworzył mi drzwi we własnej osobie, radosny i promienny o tyle, o ile w tej sytuacji mógł się na takie uczucia zdobyć, pełen życzliwego zainteresowania i bardzo przejęty.
      - No i jak? - wykrzyknął w progu. - Udało się im?
      Nogi się pode mną ugięły z niewypowiedzianej ulgi. Oparłam się o drzwi i przyglądałam mu się bez mała z zachwytem, uszczęśliwiona, że pomimo wszystko jest żywy i zdrowy, niespokojnie szukając w nim śladów okropnego pobytu w więzieniu i nie pojmując jego radosnego nastroju. Na pytanie nie odpowiadałam, bo było tak dziwne, że go w ogóle nie zrozumiałam.
 Niechże pani wejdzie, pani Joanno, proszę, no i co? 
Jakie co, co on mówi, oszalał od wstrząsu?!
      - Jak pan się czuje? - spytałam troskliwie i z niepokojem.
      - Dziękuję, znakomicie, bardzo dobrze sobie odpocząłem. Dreszcz mi przeleciał po plecach.
      - Panie Zbyszku, niech pan sobie nie robi tych koszmarnych dowcipów! Niech mi pan przebaczy, błagam pana! Jeśli pan może! Strasznie pana przepraszam! Co za szczęście, że panu nie zaszkodziło! Czy pan mi to zdoła darować?
      Zbyszek wytrzeszczył na mnie oczy z bezgranicznym zdumieniem.
      - Zaraz, pani Joanno, chwileczkę. Za co mnie pani przeprasza?
 Jak to za co, przecież oni pana zamknęli przeze mnie!
Zbyszek zbaraniał całkowicie.
 Co pani mówi?! Mnie zamknęli?! 
      Przeraziłam się niemal, bo nie byłam pewna, kto z nas zwariował, on czy ja. Patrzyłam na niego również wytrzeszczonymi oczami i tak sobie trwaliśmy nieruchomo w tym przedpokoju, oglądając się wzajemnie w stanie osłupienia doskonałego.
      - Bardzo mi przykro o tym mówić, panie Zbyszku - powiedziałam ostrożnie. - Zwłaszcza że to ja jestem temu winna. Ale przecież pan siedział w mamrze prawie trzy dni!
      Teraz dla odmiany Zbyszek się przeraził.
      - Pani Joanno, jakieś okropne nieporozumienie! To miała być tajemnica przed panią? Siedzę, owszem, ale w domu! Co ja najlepszego narobiłem!
      Poczułam, jak mi wszystko w środku zaczyna gulgotać. Znów mi się zrobiło ciasno w głowie, chyba jednak kiedyś ta apopleksja mnie dosięgnie. To nie jest człowiek, ten Diabeł, to jest coś, na co brakuje określenia. A ja muszę być chyba zupełnie cofnięta w rozwoju umysłowym, jeżeli po paru latach jeszcze mu się pozwalam tak potwornie oszukiwać!!!
      Jedyny podejrzany... Nic go nie uratuje... Trzeba go będzie przenieść do szpitala... Kurczę blade, w odwłok szaleńczo kopane!!!
      - Niech mi pan da trochę wody albo co - powiedziałam ponuro. - Już się pan może spokojnie do wszystkiego przyznać. Niech pan opowie, co to było. Oczywiście, że tajemnica miała być przede mną.
      - Coś podobnego! - wykrzyknął Zbyszek ze zgrozą i poleciał po wodę. - Więc to o panią chodziło? - dodał, wróciwszy. - Nigdy bym nie przypuszczał! Pan Wojtek mnie prosił o pomoc, dowiedziałem się, że podobno ktoś się stara rzucić na mnie podejrzenia i trzeba go zdezorientować. Miałem udawać, że mnie nie ma, nie odbierać telefonów i nie otwierać drzwi. Akurat mam zwolnienie lekarskie. Dzisiaj właśnie, dosłownie przed chwilą zadzwonił, że już koniec i tylko dlatego pani otworzyłem. Podobno to był jedyny sposób. Ale nic nie wiedziałem o tym, że siedzę! Czy to na pani niekorzyść? Pani Joanno, jak ja mam panią przepraszać?
      - Nijak. Co za melanż. Co to za potwór jakiś, ja już do niego nie mam zdrowia!
      - Ależ skąd, pan Wojtek to uroczy człowiek! Tylko z nim rozmawiałem cały czas, mieliśmy umówiony sygnał telefoniczny i pukanie do drzwi. A pani myślała...?
      Zgryźliwie powiadomiłam Zbyszka, że właśnie ostatnio miał się znaleźć w więziennym szpitalu u progu samobójstwa. Zaczęło mu się chcieć śmiać.
      - Rzeczywiście źle się czułem niedawno i bardzo mnie to wszystko przygnębiło, ale już mi znacznie lepiej, bez porównania.
      - No, ja sobie z nim porozmawiam... Niech się pan teraz nastawi duchowo na poszukiwanie tego malarza Alicji, bo i oni też się zaczną o niego czepiać. Bardzo potrzebny człowiek.
      - A proszę uprzejmie, mogę szukać... 
      Jeszcze mi się wszystko kotłowało wewnątrz, kiedy wróciłam do domu i zadzwoniłam do Michała.
      - Słuchaj no - powiedział Michał. - Co to za prima aprilis z Alicją? Gunnar na ten temat nie chce rozmawiać, zresztą nie mamy wspólnego języka, nic nie rozumiem. Kto tu się wygłupia?
      Byłam już i tak wściekła, miałam z nim do załatwienia niesłychanie skomplikowane interesy, a on na samym wstępie dobił mnie Gunnarem. Co to znowu znaczy, że nie chce rozmawiać, obraził się na Alicję za to, że się dała zamordować czy co?
      - Nie rozumiem - powiedziałam zdenerwowana. - Chyba miał wiadomości z Warszawy, od rodziny Alicji?
      - Jak to, więc to prawda?
      - Granitowa, byłam przy tym. Alicja nie żyje, została zamordowana czymś dziwnym, nie wiem, co to jest, w przyszłym tygodniu pewnie przyjeżdżam do Kopenhagi, porozum się z tym Gunnarem, może będzie chciał przyjechać na pogrzeb.
      Prawda, nie wiem, kiedy pogrzeb. Prawda, coś z tym ciałem! Michał milczał przez chwilę, widocznie oszołomiony wiadomościami. Nie miałam teraz czasu dbać o jego stan psychiczny
      - Mówże coś, na litość boską! Co załatwiłeś!?
      - Czekaj. A kiedy ten pogrzeb?
      - Nie wiem, pewnie niedługo.
      - To może ja jeszcze zdążę. Alicja nie żyje, rany boskie! A ty tu przyjeżdżasz, mówisz? To ja już nie muszę robić z siebie idioty w tej waszej pralni?
      Zdenerwowałam się jeszcze więcej.
      - Gdzie zdążysz? Byłeś w pralni? No i co?
      - Na pogrzeb.
      - Michał, weź pod uwagę, że ja tu jestem zamieszana w zbrodnię i odpowiadaj całymi zdaniami, bo mnie za chwilę szlag trafi.
      - Nic cię nie trafi, mówiłaś, że masz niskie ciśnienie. Wracam w tym tygodniu. Byłem w pralni. Waszych dobroczyńców nie ma, pojechali do letniej posiadłości, cieć nikogo nie wpuszcza. Wszystko zamknięte na klucz. Raz mnie wpuścił, poszedł za mną i cały czas mi patrzył na ręce. Umeblowanie stoi, jak stało, ale nie będę się przy cieciu włamywał! Nie wiem, czy Gunnar wie, nie było go, dopiero wczoraj skądś wrócił. Zdawało mi się, że z tą pralnią to miała być tajemnica?
      - Teraz już wszystko jedno. No trudno, to już tam nie chodź. Na litość boską, nie mińmy się, mam do ciebie jeszcze parę spraw!
      Odczułam niejaką ulgę na wiadomość o obowiązkowości ciecia i przyjeździe Michała. Będziemy się mogli spokojnie porozumieć przed moim wyjazdem.
      Zadzwoniłam do siostry Alicji w sprawie pogrzebu.
      - Przecież to skandal! - powiedziała. - Ileż to już czasu, co oni robią z jej zwłokami? Jestem oburzona!
      Pojechałam do Diabła. Zamierzałam rozmówić się z nim dopiero po powrocie do domu, ale nie wytrzymałam. Powiedziałam, co o nim myślę, natychmiast kiedy wsiadł do samochodu.
      - Moja miła - odparł na to, bardzo zadowolony. - Sama wiesz, że to był jedyny sposób na ciebie. A co, wolałabyś, żeby rzeczywiście siedział?
      - Mogłeś od razu powiedzieć mi prawdę!
      - Nie mogłem! Gdyby w tym wszystkim była jakaś wina Alicji, ukryłabyś to pod ziemią. Żebyś ty była mnie taka wierna jak jej, to już bym niczego więcej nie pragnął. W dodatku trzeba cię było przycisnąć po tej kiełbasie, bo nie wiedziałem, co tam temu Michałowi napisałaś. Zdaje się, że szpital Zbyszka tak ci dobrze zrobił?
      Zdążył złapać zapalniczkę, którą w niego rzuciłam, zanim stłukła szybę w samochodzie. Poawanturowałam się jeszcze trochę na tle, co by było, gdybym miała rację z tym kontrwywiadem, i powoli ruszyłam z parkingu.
      - Przebaczę ci ostatecznie - powiedziałam. - Ale wyjaśnij mi, dlaczego nie chcecie wydać rodzinie zwłok Alicji. Jej siostra magluje mnie prawie codziennie. Zapomniałam zapytać majora Diabeł milczał przez chwilę.
      - No dobrze, powiem ci, bo znowu wymyślisz coś głupiego. Zwłoki Alicji zginęły.
      Najpierw nie zrozumiałam, co powiedział, potem pomyślałam, że oszaleję z tymi jego łgarstwami, a potem wrzuciłam lewy kierunkowskaz i zawróciłam.
      - Dokąd jedziesz?
      - Do majora. Kłamiesz znowu, oczywiście, a ja szanuję swoje zdrowie. Nie życzę sobie przez ciebie zwariować.
      - Słowo ci daję, że to prawda! Nie wygłupiaj się z majorem, to jest tajemnica służbowa, nie powinienem ci tego mówić!
      - W ogóle nie rozumiem, co powiedziałeś. Jak to zginęły? Ktoś ukradł?
      - Nie wiadomo. Zginęły. Nie ma ich.
      Zatrzymałam samochód w niedozwolonym miejscu, bo poczułam, że za chwilę dostanę pomieszania zmysłów.
      - Słuchaj, mów wyraźnie i prawdę. Zwłoki Alicji zginęły?! Kiedy?! Jakim sposobem?! Dlaczego?!
      - Tego nikt nie wie. Odjedźże stąd, co robisz, tu nam nie wolno stać! Zginęły z prosektorium przed sekcją, już dawno. Nie wiadomo dokładnie kiedy, po co, dlaczego i jakim sposobem. Major ma cholernie urozmaicone śledztwo.
      Tego już było trochę za wiele. Mogłam znieść śmierć najlepszej przyjaciółki. Mogłam wytrzymać wszystkie obawy przed własnym, rodzonym, ojczystym kontrwywiadem, mogłam się pogodzić z koniecznością spełniania jej poleceń, dawanych mi zza grobu skomplikowanymi metodami, mogłam jechać do Kopenhagi z duszą na ramieniu i sama siebie podejrzewać o udział w przemycie narkotyków, ale kradzież zwłok Alicji to było coś, co mi się nie mieściło nigdzie, a już najmniej w głowie. Po jakiego diabła były komu potrzebne jej zwłoki?!
      Diabeł odebrawszy mi kierownicę, mówił o tym wydarzeniu tak niechętnie i mgliście, że niewątpliwie mówił prawdę. Kłamał zazwyczaj znacznie bardziej przekonywająco, wykazując się przy tym olśniewającą inwencją twórczą. Widocznie rzeczywiście rąbnęli im tę Alicję i teraz głupio im się do tego przyznać. Nic dziwnego, wstyd poniekąd dopuścić do takiej kradzieży. Ja już tej zagadki rozstrzygać nie będę, to nie na moje siły, niech się sami martwią!
      Pomimo tego postanowienia, żarta ciekawością, wywlokłam z niego pewne dane. Dopiero teraz dowiedziałam się dokładniej, jak się to wszystko zaczęło.
      Martwą już Alicję znalazła jej własna siostra późnym popołudniem. Poszła do niej pożyczyć sobie żelazko z termostatem, o którym rozmawiały jeszcze poprzedniego dnia. Uprzednio dzwoniła do niej od rana, telefon, oczywiście, nie odpowiadał i nawet dziwiło ją, że Alicja, wbrew swoim zwyczajom, tak wcześnie wyszła. Żelazko było jej koniecznie potrzebne, otworzyła więc sobie drzwi kluczem, który od lat był w jej posiadaniu. Alicja bowiem, wyjeżdżając, często zostawiała mieszkanie pod jej opieką.
      - Najpierw wezwała pogotowie - mówił Diabeł z wyraźnym niesmakiem. - Dopiero lekarz pogotowia, stwierdziwszy tę ranę od sztyletu i zgon, zadzwonił po milicję. Alicji siostra na szczęście dostała ataku nerwowego i siedziała w fotelu płacząc i mdlejąc, co jej uniemożliwiło dotykanie czegokolwiek. Milicyjnego lekarza nie było, więc major kazał ją zabrać do kostnicy. Alicję oczywiście, nie jej siostrę. Sekcja miała być nazajutrz rano, ale nie było...
      - Czego nie było?
      - Sekcji.
      - Bo co? Już zginęła?
      - Nie wiadomo, ale raczej jeszcze nie. Sekcji nie było, bo zginał lekarz.
      - A cóż za jakaś epidemia zaginięć! Na zawsze zginął? Też go ukradziono?
      - Nie, znalazł się na drugi dzień po południu. Miał cholernie głupi wypadek, wyjechał samochodem gdzieś za Małkinię i zaplątał się w buhaja.
      Na moment mignęło mi w głowie, że tu już chyba wszyscy zwariowali.
      - Jak się zaplątał, na litość boską?! Nie rozumiem tej dziwnej przenośni, mów do mnie normalnie! Buhaj to nie jest kłębek wełny!
      - Żadna, przenośnia, buhaj się pasł koło szosy i miał łańcuch. Jak doktor nadjechał, to trzeba trafu, strzeliło mu w rurze wydechowej. Buhaj się przestraszył i zaczął uciekać w pole...
      - A doktor go gonił...
      - Niezupełnie. Okazało się, że przedtem przelazł przez szosę, buhaj, nie doktor. Pasł się po jednej stronie, a kołek miał wbity po drugiej. Ten łańcuch z kołkiem zaczepił doktorowi o przedni zderzak, bo buhaj oczywiście wyrwał go z ziemi i zaczął doktora ciągnąć w ugory. Doktor zgłupiał zupełnie, wrzucił luz i nawet nie hamował, bo się bał, że mu urwie zderzak, tylko tak jechał za tym buhajem na holu. Miał nadzieję, że się zmęczy, ale to jest cholernie wytrzymałe bydlę. Duży kawałek kraju tak przejechali, już był wieczór, a buhaj jakoś wybierał odludne okolice. Wreszcie wleciał do rzeki i wtedy doktor jednak spróbował wyhamować.
      - No i co?
      - Rzeczywiście, urwało mu zderzak. Całą noc się taplał w moczarach, a w dodatku jeszcze bał się tego buhaja, który wrócił i krążył dookoła niego. Zderzak miał urwany nie całkowicie, musiał go zdjąć do końca, żeby w ogóle móc jechać, a buhaj mu to uniemożliwiał. Dopiero następnego dnia wieczorem dotarł do Warszawy.
      Wokół zwłok Alicji zaczęło się tworzyć coś, co już kompletnie przechodziło ludzkie pojęcie.
      - Na miłosierdzie pańskie i co ten buhaj więcej zrobił? - jęknęłam. - Nie brał chyba udziału w kradzieży?!
      - Mnie by już nawet i to nie zdziwiło - mruknął filozoficznie Diabeł. - Ale nie, chyba nie brał. W każdym razie lekarz nie mógł zrobić sekcji.
      - Chyba macie tam więcej lekarzy?
      - Wszyscy mają coś do roboty, ostatnio nawet dosyć dużo. Major zazwyczaj współpracuje z doktorem Grzybkiem, lubią się nawzajem, wolno im. Doktor Grzybek byłby zrobił sekcję rano, ale doktor Grzybek akurat współpracował z buhajem, no więc Alicja musiała poczekać swojej kolejki. Gdyby ktokolwiek przewidział, co się stanie, toby poszła na stół jako pierwsza. Dopiero następnego dnia przyszli po jej zwłoki, a następnego dnia już jej nie było. Nikt tam przez ten czas nie zaglądał. Mało prawdopodobne, żeby ją ktoś ukradł w dzień, musieli ukraść albo pierwszej, albo drugiej nocy. Nic więcej nie wiadomo.
      - I major nie szuka? - wykrzyknęłam z oburzeniem.
      - Jeszcze jak szuka! Na razie żadnymi osiągnięciami nie może się pochwalić, to, co odkrył, to jest nic. A ty nie waż się o tym mówić, to jest absolutna tajemnica!
      Wolałam o tym nie tylko nie mówić, ale nawet nie myśleć. Mam wyobraźnię przestrzenną, buhaja sprzężonego z samochodem widziałam oczyma duszy jak żywego i od samego tego widoku można było stracić zdrowe zmysły. Nawet nie dało się źle myśleć o lekarzu, każdy by zgłupiał na jego miejscu. O nie, już ja się tym zajmować nie będę!
      Zajęłam się więc pozostałymi zagadkami. Utwierdziłam się w mniemaniu, że znalazłam przyczynę milczenia Alicji i jej obaw. W całą sprawę musiał być wmieszany ktoś zaprzyjaźniony i bliski, nie tylko znajomy, ktoś, dla kogo Alicja zgadzała się czekać, narażając się na niebezpieczeństwo, być może z nadzieją, że ów ktoś wkrótce się z tego wyplącze. Być może, uprzedziła tego kogoś. Być może, już się wyplątał i właśnie zaczęła szukać sposobów ujawnienia całej sprawy, wobec czego została pośpiesznie zlikwidowana. To było najlogiczniejsze wytłumaczenie. Niewątpliwie nie było jej łatwo, ukrywając bowiem przez pewien czas to, co wiedziała o przestępczej aferze, sama stawała się niejako wspólniczką. Zapewne chciała rozpowszechnić swoje wiadomości w sposób możliwie dyplomatyczny, nie narażając się niepotrzebnie. Nie chciała iść wprost do milicji, to mi jeszcze zdążyła sama powiedzieć. Zdążyła też powiadomić mnie, że zamierza uciec, ten sposób rozwikłania afery uznawszy widać za najbezpieczniejszy. Co, moim zdaniem, tym bardziej świadczy o znajomej osobie.
      Jeśli mam postępować przyzwoicie i konsekwentnie, muszę teraz przypilnować, żeby życzeniom Alicji stało się zadość, żeby w miarę możności ów ktoś, na kim jej zależało, nie został wkopany. Nie mam pojęcia, kto to mógł być, ale może mi się to uda jakoś wydedukować.
      Zrobiłam sobie imponujący spis wszystkich znajomych, przyjaciół i członków rodziny Alicji, o których cokolwiek wiedziałam, a potem zaczęłam ich stopniowo wykreślać. Przez pomyłkę zasugerowana wnikaniem w jej uczucia i nastawienie, wpisałam nawet jej ciotkę, zmarłą przed kilkoma miesiącami. Wiedziałam, że owa ciotka była dla Alicji najbliższą z rodziny osobą, bliższą nawet niż siostra, żyła bowiem przez ostatnie 40 lat w samotności i Alicję uważała bez mała za własną córkę. Gdyby jednak nawet żyła nadal, to też trudno sobie wyobrazić, żeby wiekowa, częściowo sparaliżowana dama zajmowała się przemytem narkotyków.
      Po ciotce została jej przyjaciółka, nieco mniej wiekowa, daleka powinowata, wobec której Alicja miała jakieś nie znane mi bliżej zobowiązania. Zważywszy owe zobowiązania, powinowatej na wszelki wypadek nie wykreśliłam, nie byłam bowiem pewna, czy przypadkiem nie posiada ona na przykład syna lub córki, którzy zeszli na złe drogi. Kierowałam się wyłącznie jednym kryterium, mianowicie przypuszczalnym nastawieniem Alicji do danej osoby, nie wnikając na razie w prawdopodobieństwo podejrzeń.
      Tym sposobem pozostali mi na mojej liście nasi duńscy dobroczyńcy, których posądzanie o udział w przemycie narkotyków miało tyleż sensu, co posądzanie króla osobiście. Został mi Gunnar, zamożny, zrównoważony, spokojny duński architekt, człowiek absurdalnie praworządny i z anielskim sercem. Już go widzę w aferze... Został mi Zbyszek, jak wiadomo niewinny, została siostra Alicji, jeden pan, o którym tylko słyszałam, ale wiedziałam, że Alicja miała dla niego sentyment jeszcze z młodzieńczych lat i troje innych przyjaciół. Wśród tych trojga przyjaciół znajdował się jeden, którego wpisałam i nie wykreśliłam z ciężkim sercem i z ciężkim westchnieniem.
      Leszek Krzyżanowski. Wielki, odwieczny, zaufany przyjaciel Alicji, nasz kolega po fachu, uroczy, czarujący człowiek, cieszący się także i moją gorącą sympatią. Alicja miała dla niego szacunek, uznanie i Bóg wie co jeszcze. Byłaby dla niego lojalna do ostatniego tchu. No to ja też muszę być...
      Nagle przypomniałam sobie wśród tych rozmyślań, że przecież Leszek był w Danii! I to jeszcze przede mną, kilka miesięcy wcześniej. Zupełnie o nim zapomniałam, wymieniając majorowi innych naszych rodaków, pewnie dlatego, że myślałam tylko o tych, którzy tam byli za moich czasów. A, to bardzo dobrze, że zapomniałam, nie będę sobie na razie przypominać, porozmawiam z nim przedtem.
      Uzupełniłam swój spis jeszcze Michałem i sobą i na tym chwilowo poprzestałam. Nie miałam czasu uprawiać prywatnej działalności, bo śledztwo majora ruszyło pełną parą.
      Pod zdemontowaną futryną drzwiową znajdował się ślad po instalacji radiowej, prowadzącej donikąd. Moim zdaniem świadczył o powiązaniach z Kopenhagą, gdzie wszyscy taksówkarze mają w samochodach mikrofony, przez które porozumiewają się bez wysiłku ze swoją dyspozytornią czy czymś w tym rodzaju.
      - Mówią normalnym głosem, w przestrzeń, nic sobie nie przytykając do ust - poinformowałam majora. - Mnóstwo razy usiłowaliśmy im odpowiadać w przekonaniu, że mówią do nas. Dyspozytornię też świetnie słychać, pasażerów pewnie też. Muszą mieć bardzo dobre wzmacniacze.
      Major tylko pokiwał głową i westchnął. Następnie na wszelki wypadek wypchnął na naszą Chmielną cały swój personel, przeobrażony chwilowo w pracowników Administracji Domów Mieszkalnych. Pod pozorem sprawdzania najrozmaitszych instalacji przeszukiwali wszystkie kuchnie na całej ulicy, znajdując w jednej z nich bardzo porządne urządzenie do pędzenia bimbru, a w drugiej nielegalnie ubitą świnię. Innych rezultatów nie osiągnęli.
      Zdopingowany wiadomościami ze słowników Diabeł dwukrotnie wstrzymał wszystkie zagraniczne przesyłki spożywcze i to zarówno prywatne, jak i państwowe, domagając się szczegółowych poszukiwań. Wynikiem tych wymagań było straszliwe zamieszanie, jakie zapanowało na pewien czas w całym transporcie kolejowym i lotniczym, oraz znalezienie w jednym słoiku z ćwikłą domowej roboty dwóch obrączek z dukatowego złota. Więcej plonów nie było.
      Malarz znalazł się w ciągu dwóch dni, o czym dowiedziałam się od bardzo zdegustowanego Diabła.
      - Ten wasz malarz musi mieć coś cholernie dużego na sumieniu - powiedział. - Udaje idiotę. Nic nie wie, nic nie pamięta, nazwiska Alicji w życiu nie słyszał i lada dzień przysięgnie, że nie wie, co to jest pędzel.
      - Może to nie ten malarz? Jak on się nazywa?
      - Barciszewski.
      - Nie żartuj - powiedziałam, zaskoczona. - Antoni?
      - Antoni.
      - To ja go świetnie znam! Pracowałam z nim przez dwa lata. Wykluczone, Barciszewski to za dobry fachowiec, żeby miał robić jakieś kanty. Możesz być spokojny, że uczciwą pracą zarabia więcej niż my oboje razem wzięci. Pójdę do niego, chcesz? Spróbuję z nim pogadać.
      Po namyśle Diabeł się nawet zapalił do mojej propozycji, kazał mi tylko poczekać, aż zawiadomi majora.
      Pracując swymi czasy na budowie pozostawałam w wielkiej przyjaźni z dobrymi fachowcami, zazwyczaj trzeźwymi. Do takich właśnie należał Barciszewski i nie miałam żadnych trudności w dogadaniu się z nim.
      Omówiłam szczegółowo kwestię odnawiania mieszkania, wyznałam, że brakuje mi bardzo dobrego stolarza, dostałam przy okazji adres hydraulika i wreszcie dotarłam do Alicji.
      - A ten stolarz, co pan z nim robił u pani Hansen? - spytałam. - Mówiła mi, że bardzo dobry. Niech pan powie, panie Antoni, co za okropna historia! Świeć panie nad jej duszą...
      - To pani inżynierowa znała panią Hansen? - przestraszył się Barciszewski.
      - No pewnie. To była moja przyjaciółka, przed samą zbrodnią u niej byłam. To właśnie ona mi mówiła, że pan jej odnawiał.
      Barciszewski się wyraźnie zdenerwował.
      - Jezusie Nazareński, pani inżynierowa, co ja się z tym mam, to niech ręka boska broni! Darować sobie nie mogę, żem tam w ogóle poszedł!
      - Dlaczego?
      - Niefartowna robota była, jak rzadko. A teraz jeszcze mnie gliny ciągają. Już sam nie wiem, co robić, może pani inżynierowa co doradzi?
      Niczego więcej nie pragnęłam. Zdenerwowany i zmartwiony Barciszewski opowiedział mi piękną historię.
      Zaraz następnego dnia po rozpoczęciu odnawiania pomocnik odmówił mu współpracy. Każdy dobry malarz ma swojego wypróbowanego pomocnika, Barciszewski też miał i oto ów pomocnik oświadczył nagle, że musi natychmiast wyjechać do rodziny. Klęska to była kompletna, bo znaleźć nowego dobrego pomocnika w pełni malarskiego sezonu jest rzeczą niemożliwą. Wobec czego Barciszewski radośnie powitał oświadczenie, że odjeżdżający pomocnik ma kolegę, który go zastąpi.
      - Nawet się zdziwiłem trochę, co to za kolega, bo i starszy, i tak mi jakoś do mojego Władka nie pasował, ale zaraz się okazało, że zna się na robocie jak rzadko, to co tam miałem grymasić. Nawet nie wiem, jak się nazywał. Władek mówił, ale zapomniałem. Mówił chyba coś jeszcze, że to student, czy coś tam, gdzieś się tam uczy i chce se dorobić we wakacje.
      Zaraz potem okazało się, że zachorował stolarz, z którym Barciszewski współpracował w razie potrzeby. Wyraźnie personel mu się rozlatywał. Nowy pomocnik jednakże znalazł i sprowadził innego stolarza, którego Barciszewski prawie na oczy nie widział, bo z kolei spotkało go nieszczęście z innej strony.
      - Ledwo ten stolarz przyszedł, żona zadzwoniła, że pożar. Już całkiem nie wiedziałem, co robić, pani Hansen nie było w domu, tylko ta jej kobieta, co sprząta, ale powiadam pani inżynierowej, całkiem pijana.
      To prawda, Alicji sprzątaczka miewała napady chandry, w czasie których starała się usilnie nie trzeźwieć co najmniej przez trzy dni. Trudno jej się dziwić, jakbym miała ośmioro dzieci, tobym pewnie też miewała napady chandry...
      - Pojechałem do domu, a oni tam przez ten czas robili. Paliły się te szopy na naszym podwórzu, może pani inżynierowa jeszcze zobaczyć, o tu, z okna widać. Pewno dzieci ogień zaprószyły, suche to, to i hajcowało się, jakby kto benzyny nalał. Ale na dom się nie przeniosło, nawet się prędko ugasiło. Ani straży nie trzeba było wzywać.
      Nie znany Barciszewskiemu stolarz okazał się tytanem pracy i w ciągu jednego dnia zrobił wszystko, co do niego należało. Pomocnik również pracował konkursowo i przyczynił swojemu chwilowemu szefowi jednego już tylko zmartwienia, tym razem natury moralnej. Barciszewski w trakcie pracy musiał na chwilę wyjść na miasto i po powrocie zastał w domu nieobecnej Alicji jakiegoś obcego człowieka.
      - Jakem przyszedł, to on już wychodził, prawie we drzwiach mnie minął. Nieprzyjemnie mi było i powiedziałem temu młodemu parę słów, bo to wie pani inżynierowa, pani Hansen mnie zostawia, bo się znamy. Co ja będę kogo obcego do jej domu wpuszczał? Słuszne pretensje by miała.
      Obcy człowiek, w myśl relacji pomocnika, wszedł tylko na chwilę, celem spytania, kiedy będzie mógł zastać panią domu. Pomocnik mu otworzył, bo myślał, że to malarz wraca. Pozornie nie stało się nic złego, ale Barciszewski miał uczucie nadużycia zaufania Alicji. Teraz wezwanie do majora i indagacje w tej sprawie przeraziły go i sprawiły, że nabrał wody w usta.
      - No i niech pani inżynierowa powie, co ja mam zrobić? - mówił ze zgrozą na obliczu. - Ja jestem uczciwy człowiek, w życiu w sądzie nie byłem, a tu taka nieprzyjemność. A ja wiem, może on co ukradł, a teraz będzie na mnie? A najgorsze to było na końcu...
      Zawahał się, popatrzył w kobylasty telewizor, na szczęście w tej chwili nieczynny i machnął ręką.
      - Powiem pani inżynierowej, bo mnie to coraz więcej gryzie. Jakeśmy już skończyli, to ten pomocnik do mnie powiada: Żadnych pieniędzy nie chcę. Nie znasz mnie i nie wiesz, jak wyglądam, w życiu mnie tu nie było. Jak se za dużo przypomnisz, to to będzie ostatnia twoja godzina. I tych pieniędzy faktycznie nie wziął, tylko sobie poszedł. I co ja mam zrobić? Ja mam żonę i dzieci...
      - Rzeczywiście, niedobrze - powiedziałam mimo woli. - Trzeba by się zastanowić. A jak on wyglądał?
      - A zwyczajnie. Nawet porządnie i tak na studenta pasował. Wysoki był, młody, ja wiem? Tak ze dwadzieścia pięć lat. I czarny, znaczy się opalony, od słońca. Jakie miał włosy, to nie wiem, bo w czapce był cały czas.
      No i masz ci los! Zastraszony Barciszewski, który nic nie wyjaśnia! Mam wziąć na swoje sumienie jego ewentualną katastrofę?
      - A jak wyglądał ten, co go pan we drzwiach minął?
      - A niemiły taki. Porządnie ubrany, elegancki, tylko na gębie jakiś dziwny. Nos miał taki, co to z daleka można rozpoznać.
      Człowiek ze złamanym nosem! Oczywiście, należało się tego spodziewać! Musiało im strasznie zależeć na wiadomościach Alicji! Pewnie, pięć milionów dolarów...
      - Wie pan co, panie Antoni - powiedziałam po namyśle. - Niech pan lepiej opowie glinom to wszystko. Bo widzi pan, jak to jest coś poważnego, to dopóki pan nic nie mówi, dopóty oni się boją, że pan powie i rzeczywiście mogą panu co zrobić. A jak pan już powie, to nie będą mieli potrzeby, a mścić się będą bali, bo wtedy milicja łatwiej za nimi trafi. Dopóki pan milczy, to oni są bezpieczni, a za to z panem gorzej, a potem odwrotnie. Oni też mają swój rozum.
      - Faktycznie, pani inżynierowa dobrze mówi - powiedział Barciszewski z niejaką ulgą. - A na wszelki wypadek to ja się będę pilnował. A temu mojemu Władkowi to chyba łeb ukręcę, niech tylko wróci. Skąd on sobie wykombinował tego kolegę? 
      Dokładnie to samo pytanie, acz w innej formie postawił Diabeł, kiedy mu zrelacjonowałam wizytę u Barciszewskiego. Zanim to uczyniłam, zanim z drugiego końca miasta dotarłam do domu, zdążyłam sobie coś niecoś przemyśleć. Wynikiem mojego myślenia było wysłanie po Barciszewskiego radiowozu w pięć minut po moim powrocie do domu.
      - Nie popełniajcie błędu, będącego ulubionym czynem wszystkich władz śledczych we wszystkich utworach kryminalnych - powiedziałam do Diabła. - Nie zostawiajcie samego bezcennego świadka, który jutro może zostać znaleziony w stanie wykluczającym zeznania. Tylko Barciszewski może rozpoznać tego swojego pomocnika i tego, jak mu tam, Petera Olsena. Zabezpieczcie człowieka jeszcze dziś wieczorem.
      Diabeł potraktował moje słowa zdumiewająco poważnie i Barciszewski dojechał do Komendy MO żywy i zdrowy, chociaż, być może, niezupełnie zachwycony.
      Znalezienie jego prawdziwego pomocnika, owego Władka, któremu miał ukręcić łeb, nic nie dało, bo Władek przysiągł na klęczkach, że tamtego faceta w ogóle nie zna. Za przedstawienie go jako swego kolegi i wyjazd z Warszawy w pełni sezonu dostał dwa tysiące złotych. Rysopis nie pomógł, bo młodych, wysokich, opalonych można było znaleźć w samej Warszawie dziesięć tysięcy.
      Peter Olsen pojechał do Kopenhagi razem ze swoim nosem i poza stwierdzeniem, że prawdopodobnie znał Alicję i był u niej z wizytą, kiedy jeszcze żyła, nic się o nim nie dało powiedzieć. Wizyty u Alicji nie można było, niestety, określić mianem przestępstwa.
      Subtelnie, ostrożnie i z niezwykłą dbałością o całość pozostałych mi jeszcze klepek dopytywałam się o szczegóły poszukiwania zwłok Alicji. Byłam o tym informowana nad wyraz niechętnie i raczej niezbyt dokładnie. Intensywna działalność majora w tej dziedzinie jak dotąd dała tylko jeden rezultat, a mianowicie pełne skruchy wyznanie ciecia, który miał nocny dyżur w prosektorium następnego dnia po morderstwie. Otrzymał on od jakiegoś całkowicie mu nie znanego człowieka pół litra myśliwskiej z prośbą o niezwłoczne wypicie zdrowia nieboszczyków. Ofiarodawcy jakoś szczególnie zależało na zdrowiu nieboszczyków aktualnie zajmujących miejsce w kostnicy. Uprzejmy cieć prośbę spełnił, a w dwadzieścia godzin później jeszcze się go nie można było dobudzić. Pozostała w butelce resztka mogła bez trudu uśpić cały personel Zakładu Medycyny Sądowej.
      Dowiedziałam się też, że Gunnar jednak był w Warszawie i major usiłował nawet połączyć te dwa wydarzenia, nic mu jednak z tego nie przyszło. Rysopis Gunnara w żaden sposób nie odpowiadał rysopisowi ofiarodawcy myśliwskiej, a w dodatku Gunnar w ogóle dziwnie mało interesował się tragedią narzeczonej. Znacznie więcej interesował się jej samochodem, stojącym w wynajętym garażu. Natychmiast po przyjeździe, to znaczy w dwa dni po morderstwie, zabrał go stamtąd, posługując się upoważnieniem na użytkowanie tego pojazdu, wystawionym przez Alicję jeszcze przed kilkoma miesiącami i wkrótce potem razem z pojazdem opuścił granice Polski. Z nikim nie rozmawiał, z nikim się nie widział, mieszkał w hotelu, w którym go w ogóle na oczy nie oglądano i tylko dwukrotnie złożył wizytę siostrze Alicji, gawędząc z nią beztrosko o pogodzie. Wyglądało to tak, jakby przyjechał wyłącznie po samochód, przemyślnie usuwając go z zasięgu działania spadkobierców. Okropnie to wszystko razem nie pasowało do Gunnara i zdumiało mnie niewymownie.
      W napadzie szału major rzucił podejrzenie na cały personel prosektorium, przesłuchał wszystkich, kto mu tylko wpadł w ręce, przeszukał kostnice wszystkich warszawskich szpitali i cmentarzy i zwiedził szczegółowo mieszkania bliższych i dalszych znajomych Alicji w komplecie. Brak pożądanych rezultatów nasunął mu wreszcie straszną myśl, że kradzież była dziełem wariata.
      - Z wariatami jest zawsze najgorzej - stwierdził Diabeł z najwyższą niechęcią.
      Paszport miałam dostać lada dzień. Z osób, znajdujących się w moim spisie, wybrałam sobie Leszka Krzyżanowskiego i udałam się do niego na rozmowę. Ciekawiła mnie jego zeszłoroczna podróż do Danii, bo słyszałam o niej jakieś dziwne rzeczy i chciałam się dowiedzieć szczegółów.
      Byłam w niejakiej rozterce, bo z jednej strony, zgodnie z niewątpliwymi intencjami Alicji, gdyby był zamieszany w aferę, powinnam go uprzedzić o czyhającym nań niebezpieczeństwie. Z drugiej znów nie mogłam przecież zdradzać tajemnic władz śledczych i ostrzegać przestępców. Z trzeciej zaś dziwnie się go jakoś nie bałam, chociaż w myśl własnych wniosków powinnam była się bać. W rezultacie powiedziałam:
      - Panie Leszku, niech pan się szybko zastanowi. Jeżeli ma pan coś na sumieniu, to może ja sobie od razu pójdę, bo lepiej, żeby pan ze mną nie rozmawiał. No?
      W odpowiedzi Leszek zaprosił mnie do pokoju i poczęstował kawą. Obowiązek wobec niego uznałam za spełniony.
      Swój ostatni rejs do Danii wspominał bez przyjemności, ale też i bez podejrzanych oporów. Był kapitanem jachtu, który prócz niego posiadał jedenaście osób załogi. Z owych jedenastu tylko dziesięciu wróciło żywych, jedenasty bowiem utopił się w drodze powrotnej, tajemniczym sposobem wyleciawszy w nocy za burtę. Utopił się pomimo umiejętności pływania i wyłowiono go po chwili już martwego. Leszek miał w związku z tym duże nieprzyjemności, posądzono go o zbyt długie i opieszałe wyławianie, na szczęście jednak lekarz przy sekcji stwierdził u nieboszczyka jakieś komplikacje sercowe, które spowodowały śmierć natychmiast po zetknięciu się z wodą. Nawet gdyby go wyciągnięto w ciągu jednej sekundy, to też byłby już martwy.
      Niezależnie od tej makabrycznej atrakcji na całą załogę z kapitanem włącznie padło posądzenie o przewożenie kontrabandy. Leszek był tym mocno zdegustowany, podejrzenie rzucało bowiem cień na jego nieposzlakowaną dotychczas opinię i utrudniało mu dalszą działalność w żegludze. Na domiar złego sam nie był pewien, czy nie zawierało w sobie jakiegoś ziarna prawdy, wyjątkowo bowiem płynął w ten rejs nie z kompletem zwykłych przyjaciół, a z zebranymi przypadkowo osobami. Nie wszystkich znał jednakowo dobrze i nie za wszystkich mógł ręczyć.
      - To może istotnie ktoś się wygłupił i coś przewoził? - powiedziałam w zamyśleniu. - Czy to byłoby możliwe tak, żeby pan o tym nic nie wiedział?
      Leszek też się zamyślił.
      - Byłoby możliwe, oczywiście. Jak wypływaliśmy, to nawet nie mieliśmy kontroli celnej, ja już pływam od tylu lat. Mam starych przyjaciół, których jestem pewien, nie dla handlu przecież pływamy, ale z tych osób mniej znanych, to czy ja wiem? Na ręce im przecież nie patrzyłem, do głowy mi nie przyszło.
      - Mogli coś załadować?
      - Mogli załadować nawet słonia. No nie, słoń by nie wszedł. Ale możliwości było dużo, bo przed wyjazdem odbywaliśmy jeszcze próbne rejsy i nie we wszystkich uczestniczyłem. Mogli przybić byle gdzie, załadować cokolwiek, zresztą, nawet z pontonu, z łodzi rybackiej. Oczywiście ryzyko duże, ale zawsze mniejsze dla załogi niż dla kapitana. Tylko jest jeden szkopuł...
      - Jaki?
      - To musiałby być jakiś drobny handel detaliczny, nic dużego, chyba żeby się tą kontrabandą zajmowała cała załoga z wyjątkiem mnie. Nie było wypadku, żeby ktoś został sam na jachcie, cały czas kręciło się tam parę osób. Z wyjątkiem jednego wieczoru, wtedy kiedy pojechaliśmy do Humlebaek.
      Słyszałam o tej wizycie od Alicji. Cała załoga pojechała do letniej rezydencji naszych dobroczyńców. W oczach stanął mi na chwilę widok jak reklama z prospektów biur podróży. Mały tarasik przed domem, wśród zieleni, wysoka, zadrzewiona skarpa, u stóp morze oświetlone blaskiem księżyca i daleko, na horyzoncie, panorama świateł Szwecji. Westchnęłam sobie z mimowolną zazdrością.
      - Do Humlebaek popłynęliście też jachtem?
      - Właśnie nie, pojechaliśmy taksówką. Wie pani, tym mikrobusem, do którego wchodzi akurat dziesięć osób. Ja już tam byłem na miejscu, a jeden z załogi został sam na jachcie.
      - Po co? - zdziwiłam się. - Przecież w Danii nie kradną!
      - Nie wiem. Nie chciał jechać. Był sam całą noc, mógł sobie dokonać dowolnych przeładunków, mógł zrobić Bóg wie co. Tylko żadnego interesu nie mógł dokończyć, bo to był właśnie ten, co się potem utopił. A jakoś nie potrafię uwierzyć, żeby nieboszczyk zajmował się kontrabandą i żeby to się potem nie wykryło. Po śmierci przecież niczego nie ukrył, a jacht był dokładnie sprawdzany. I w ogóle to do dziś nie mogę pojąć, jak on wyleciał za burtę, wprawdzie była noc i mgła, ale morze było spokojne, nie wiem, zakręciło mu się w głowie czy co?
      - Wypchnął go ktoś - mruknęłam.
      - Co też pani mówi? Kto? I po co?
      Nie, to niemożliwe, żeby Alicji chodziło o Leszka. Nie sposób zajmować się przemytem narkotyków, pływając tylko raz albo najwyżej dwa razy do roku. A nawet gdyby to czynił, to potem co? Utopił faceta, żeby specjalnie zwrócić na siebie uwagę? Nonsens!
      - Komu złożyłaś taką długą wizytę? - spytał Diabeł, ujrzawszy mnie w progach domu.
      - Jak to, jeszcze się za mną włóczycie? To już trzeba było wejść i na klatkę schodową!
      - Nie ma nazwiska na drzwiach. Mógłbym poczekać do jutra, ale pewnie się przyznasz zaraz.
      - Pewnie się przyznam. Szukam tej osoby, dla której Alicja pozwoliła się zamordować. Leszek Krzyżanowski odpada, to nie on. Ręce mu się nie trzęsą i nie rzuca dookoła błędnych spojrzeń. Macie coś nowego?
      Nie mieli nic nowego. Właściwie nie powinni narzekać, bo wszystko szło jak w zegarku. Udało się stwierdzić, że Alicja była pilnowana nader starannie, udało się znaleźć ślady tego pilnowania, narzędzie zbrodni i odtworzyć przebieg morderstwa. Wiadome były przyczyny, dla których zostało popełnione. Przemyt narkotyków na drodze przez nią wskazanej skończył się jak nożem uciął, nie wypuszczano już bowiem z naszych granic ani jednego niepewnego grzybka. Brakowało tylko drobnostki, ludzi, którzy to wszystko uprzednio zorganizowali.
      - Gdzieś przecież pakują te artykuły spożywcze - powiedziałam do Diabła. - Ktoś to robi, same do puszek nie wchodzą. I tam też nikogo nie możecie złapać?
      - Od tego się zaczyna, że nie złapaliśmy jeszcze ani jednej puszki, w której byłby bodaj ślad po heroinie. Słoika też nie. Nie podoba mi się to.
      - Powinieneś być zachwycony, przemyt się skończył.
      - Przeciwnie - odparł Diabeł spokojnie. - Zaistniało zadziwiające zjawisko. Od nas nie wychodzi, a do Danii przybywa.
      - Jak to?
      - Zwyczajnie. U nas się sprawdza każdą najmniejszą paczuszkę, każde śledzie, każdą szynkę i każdego kabanosa. Wszystko idzie czyste jak łza. Po drodze tajemniczym sposobem zmienia postać i przeistacza się w heroinę.
      - Skąd wiesz?
      - Mamy swoje wiadomości. Poza tym wydaje mi się bez sensu samo podejrzenie. Gdzie indziej się robi szynkę, a gdzie indziej śledzie, jest zupełnie niemożliwe, żeby we wszystkich wytwórniach ta banda miała swoich ludzi. Przypuszczam, że to jest inaczej zorganizowane.
      -Jak?
      -Jeszcze nie wiem, muszę sobie trochę posprawdzać. Jedź do tej Kopenhagi, może znajdziesz tam jakie nazwiska. Zdaje się, że tam to też jakoś dziwnie wygląda na tej samej zasadzie. Do sklepu wchodzi, a ze sklepu nie wychodzi.
      - Dobrze, pojadę do sss... klepu...
      - Co tak syczysz? - zdziwił się Diabeł.
      - ...i poproszę o puszeczkę byle czego. Może wyjdzie... - dokończyłam słabo.
      I czym prędzej przestałam z nim rozmawiać. Zapomniałam się głupio i całe szczęście, że sklep zaczyna się na tę samą literę, co ta straszna rzecz, która mi się omal nie wyrwała, bo przecież byłabym popełniła coś okropnego!
      Paszport obiecano mi na wtorek. Duńską wizę na środę. We wtorek zamiast paszportu zjawił się Michał.
      Niewiele brakowało, a byłabym padła mu na szyję, co by go pewnie śmiertelnie przeraziło. Na szczęście zdążyłam się powstrzymać.
      - Słuchaj - powiedział, pojąwszy wreszcie, że pogrzebu Alicji jeszcze nie było i nie wiadomo, kiedy będzie. - Czy tę faszerowaną kiełbasę wysyłałaś tylko do mnie, czy jeszcze do kogoś?
      Ja też w telegraficznym skrócie zdążyłam uzyskać od niego różne wiadomości na uboczne tematy i mogłam wrócić do tego, który interesował mnie najbardziej.
      - Oczywiście, że tylko do ciebie - odparłam z niepokojem. - A bo co?
      - A bo mnie w końcu zaciekawiłaś i byłem tam trzy razy. Cieć ględził coś takiego, z czego wynika, że pół Kopenhagi pcha się do tej pralni. Po duńsku mówił, więc nie dam głowy za treść. Wszystko pozamykane, nie rozumiem dlaczego, za waszych czasów było otwarte. Poza tym widziałem tam naszego znajomego.
      - Kogo?
      Michał zamilkł na chwilę i przyjrzał mi się podejrzliwie.
      - Słuchaj no - powiedział niepewnie. - Napisałaś coś o niedzieli...
      - Kogo widziałeś?! - przerwałam mu. - O niedzieli za chwilę!
      - Małego łysego w kapeluszu...
      Spodziewałam się tego, ale wszystko jedno, potwierdzenie moich najgorszych obaw zamurowało mnie na chwilę. Po tej chwili odzyskałam głos nieco zbyt gwałtownie. Kilkanaście pozbawionych sensu i nie związanych ze sobą nawzajem słów, które wydobyły się ze mnie w postaci wykrzykników, sprawiło, że na twarzy Michała pojawił się wyraźny niepokój.
      - Ja się nie znam - powiedział, nieco zdenerwowany. - Alicja była zawsze tajemnicza, a ty zdradzasz w tej chwili jakieś dziwne objawy. Ja nic nie wiem i zawiadamiam cię, że wyprę się wszystkiego.
      - Bardzo słusznie - odparłam, przyszedłszy do siebie. - Ja się cały czas wypieram. Musimy ustalić kilka drobiazgów. Mały łysy w kapeluszu, mówisz? A pamiętasz tego faceta ze złamanym nosem?
      - Głupie pytanie - mruknął Michał.
      - A widzieliśmy go tam właśnie wtedy, w niedzielę?
      Michał przyglądał mi się z wyraźną dezaprobatą.
      - A co, masz wątpliwości? Tracisz pamięć?
      - A sklep na Chmielnej z faszerowanym bambusem i żmiją w galarecie należy do syna małego łysego w kapeluszu, nieprawdaż?
      Michał przyglądał mi się coraz bardziej zdegustowany i z lekkim zdumieniem.
      - Odpowiadaj na moje pytania, bo ja muszę mieć pewność!
      - Należy. Do syna małego łysego. W galarecie. O co chodzi, do diabła?
      - Ten z nosem... - zaczęłam.
      - Tego z nosem potem też widziałem, jeśli cię to interesuje - przerwał mi Michał. - Dokładnie następnego dnia po twoim wyjeździe.
      - Przecież wyjechałam w poniedziałek? - zdziwiłam się i aż się zdziwiłam jeszcze bardziej, że w ogóle w tej sytuacji było we mnie miejsce na zdziwienie.
      - Nie tam - powiedział Michał niecierpliwie.
      - A gdzie?
      - U małego łysego. W sklepie.
      Pomyślałam sobie, że właściwie powinnam z nim rozmawiać na raty, bo tu każde zdanie wymaga głębokiego zastanowienia i długich rozważań. Trudno, trzeba będzie rozważać hurtem.
      - Michał, jest niedobrze - oświadczyłam z troską. - Nawet można powiedzieć, że jest cholernie źle. Zaraz ci wyjaśnię, o co chodzi, ale teraz mów dokładnie i po kolei. Razem ich tam widziałeś? Rozmawiali? Jesteś pewien?
      - Ruszali gębami, więc chyba rozmawiali. Na żucie gumy to nie wyglądało. Przechodziłem tamtędy i zatrzymałem się, bo mały łysy ustawił na wystawie takie paskudztwo, że nie można było od tego oczu oderwać.
      A potem spojrzałem w głąb i właśnie ich tam zobaczyłem. Stali we dwóch i gadali. Od razu cię zawiadamiam, że przez te wszystkie szyby nie słyszałem o czym, a nawet gdybym słyszał, tobym też nie zrozumiał.
      A więc jednak wszystko się idealnie zgadza. Nie można sobie teraz radośnie wyobrażać, że człowiek ze złamanym nosem i mały łysy w kapeluszu rozmawiali o pogodzie albo o malarstwie realistycznym. A ja nie mam prawa o niczym wiedzieć i chyba cała nadzieja jest w kufrze Alicji!...
      - Że też nie wydostałeś tej koperty! - powiedziałam z gniewem. - Tylko po to tam jadę! Jak tam nic nie będzie, to leżymy martwym bykiem!
      - Nie denerwuj mnie - powiedział Michał, wyglądając już tak, jakby mnie koniecznie chciał udusić. - Co to wszystko znaczy?!
      - To znaczy, że jesteśmy nad wyraz ściśle wmieszani w cholernie wielką międzynarodową aferę przemytu narkotyków, która nam wykończyła przyjaciółkę - powiedziałam gniewnie. - I że nawet, jeśli już chcesz koniecznie wiedzieć, zostaliśmy przez przestępców opłaceni i to zupełnie nieźle, zważywszy nikłość wysiłków z naszej strony.
      Michał nie tyle zbaraniał, ile skamieniał. Trwał z zapaloną zapałką w ręku, aż go oparzyła, dzięki czemu odzyskał zdolność ruchu. Wyjął drugą, zapalił papierosa i przez chwilę obydwoje milczeliśmy.
      - Jesteś pewna, że to było to? - spytał wreszcie ostrożnie.
      - Od góry do dołu. Ten ze złamanym nosem był tutaj i to chyba kilka razy. Obaj siedzą w samym środku imprezy, mały łysy i ten. Patrzy na to, że syn małego łysego również i byłabym się tu już wygłupiła, bo zaczęłam mówić sss. Nie mamy prawa o tym nic wiedzieć, bo niby skąd? Zawiadamiam cię albowiem, że grosza z tego nie zamierzam oddać!
      - A ja to myślisz, że co?!
      - No to jak? Wypieramy się?
      - A masz jakieś inne wyjście? . - W porządku - powiedziałam po chwili milczenia. - Tak myślałam od początku. Nie ma siły, nic takiego nie było i w ogóle pierwsze słyszymy.
      - Wojtek wie? - zaniepokoił się Michał nagle.
      - Nikt nie wie. Wiesz ty, ja i prawdopodobnie oni. To jest właściwie jedyne niebezpieczeństwo. Przypuszczam, że wkrótce zostaną wyłapani i wtedy mogą nas sypnąć.
      - Nie ciekawi mnie to - odparł stanowczo Michał. - Nie ma takiej siły, która nam to udowodni. Chyba że się złamiesz?
      - Masz źle w głowie? Przeciwnie, już znalazłam odpowiedź. Pomogłam w złapaniu i łżą przez zemstę.
      Znów przez chwilę milczeliśmy, oddając się intensywnej pracy umysłowej. Wybiegłam myślą w przód i zaczęłam się zastanawiać, jakim sposobem mogę uszczęśliwić polskie i duńskie władze posiadanymi wiadomościami, nie przyznając się równocześnie, jak je zdobyłam. Jedyna nadzieja w kopercie Alicji...
      - Nie boisz się, że cię mogą też sprzątnąć? - spytał nagle Michał.
      - Nie mam czasu. Okres obaw mam już z głowy, odwaliłam na wstępie, bo myślałam, że to jest robota kontrwywiadu. Cholernie dobrze pasowało. A teraz już wszystko wiem i nic nie mogę mówić. Alicja też coś ciekawego wiedziała. Rozumiesz chyba, dlaczego tak się pcham do tej koperty?
      - Cholera. Żebym wiedział, że to o to chodzi, tobym tam wszedł przez dach albo co...
      - To teraz ustalmy jeszcze raz szczegóły, na wszelki wypadek, w razie gdyby ktoś sobie coś głupio skojarzył. Na kiedy mieliśmy przełożone, bo nie pamiętam? Tydzień wcześniej, czy tydzień później?
      - Tydzień później. Ściśle biorąc, siódmego maja. Mogłabyś pamiętać taką epokową datę. I wszystkie związane z nią wydarzenia.
      - Pamiętam, aż za dobrze, w oczach mi stoi. Pewnie się teraz będziesz musiał wyłączyć, bo z aferą wszak nie masz nic wspólnego i o żadnych tajemnicach nic nie wiesz. Aha, list z kiełbasy, mam nadzieję, wyrzuciłeś?
      - Jeszcze przed przeczytaniem. Będą mnie o to pytać?
      - Zapewne do upojenia. Możesz spokojnie zacytować całość z wyjątkiem ostatniego zdania.
      - Ostatniego zdania w ogóle nie było - powiedział Michał stanowczo.
      - A z Gunnarem się przypadkiem nie widziałeś? - spytałam, zmieniając przezornie temat, bo lada chwila oczekiwałam powrotu Diabła do domu. Lepiej, żebyśmy nie musieli nagle zamilknąć na jego widok.
      - Gunnara w ogóle nie ma. Rozmawiałem z nim tylko raz przez telefon, nie wiem, co mówił, i on pewnie nie wie, co ja mówiłem. Potem gdzieś zginął i nikt nie chce powiedzieć, gdzie jest i kiedy wróci.
      Bardzo to było dziwne, podejrzane i nienaturalne. Niewiele brakowało, a byłabym skłonna posądzić Gunnara o kradzież samochodu. Tyle tu już jednak było dziwnych rzeczy, że jego osobliwe postępowanie prawie mnie nie zastanowiło.
      W środę dostałam paszport, w czwartek wizę, a na piątek rano bilet na samolot do Kopenhagi. Wsiadłam do owego samolotu, zaopatrzona, w liczne instrukcje, polecenia, zaklęcia, żebym się nie wygłupiała, adres i telefon pana, z którym we właściwej chwili miałam nawiązać kontakt, oraz parę kilo rozmaitych kluczy. Powywlekałam je, skąd tylko mogłam, pamiętna tego, że kufer jest zamknięty na mur, a klucz do niego Alicja już dawno zgubiła. Miałam nadzieję coś dopasować.
      Nie pytałam już Diabła o ostatnie wiadomości, nie interesowałam się zaginionymi zwłokami Alicji. Zaniechałam rozmyślań nad jej krewnymi i przyjaciółmi. Warszawskie sprawy i zagadki odłożyłam na margines, głęboko wierząc, że we właściwej chwili wszystko to wyjaśni się automatycznie. Od rozmowy z Michałem co innego ugruntowało mi się na pierwszym planie.
      Zełgałam Michałowi. To nie ową epokową datę i epokową niedzielę miałam żywo w pamięci. Przed oczyma mojej duszy znacznie wyraźniej trwał zupełnie inny obraz...
      
      ***
      Hazel szła pierwsza. Ustawione dookoła toru potężne reflektory rozpraszały mrok i oświetlały szalejącą na zewnątrz zadymkę. Hazel szła w tej strasznej zamieci, w tumanach kłębiącej się, srebrzystej mgły, szła o pół toru przed resztą, pięknym, równym kłusem, ani na moment nie zmniejszając tempa. Na ostatnim wirażu z lecącej daleko za nią kupy wyszła do przodu Hekla i tak szły obie, Hazel już tuż przy mecie, kilkadziesiąt metrów za nią Hekla, a dalej zbite w gromadę pozostałe konie. Śnieżna zamieć tłumiła grzmot kopyt.
      Niezapomniany widok!...
      Staliśmy obydwoje z Michałem tuż przy samej szybie, nieprzytomni z przejęcia, wstrząśnięci, nie wierząc własnym oczom.
      - Chyba teraz żadna z nich nie zacznie galopować...? - powiedział Michał w okropnym zdenerwowaniu, tonem pełnym ponurego napięcia.
      - Pluń przez lewe ramię - poradziłam mu szybko, nie mniej zdenerwowana.
      Hazel przeszła metę, Hekla w dwie sekundy za nią! Nasz porządek! Pierwszy porządek, trafiony na kłusakach!
      - Cud - powiedział Michał pobożnie. - To był cud!
      Przyznałam mu rację.
      - A myślałam, że spuchnie - dodałam, wzruszona do głębi osiągnięciem Hazel. - Popatrz, prowadziła od startu do mety na dwa tysiące!
      - A ten bałwan mówił, że na kłusakach nie można trafić-zauważył Michał równocześnie z satysfakcją i ze wzgardą dla naszego przyjaciela-hazardzisty, który istotnie udzielał nam takich informacji. - Ciekawe, jak myślisz? Chyba ona lubi taką pogodę?
      Do chwili cudu byliśmy już, uczciwie mówiąc, nieco przegrani. Niedużo, bo ratowały nas wygrywane od czasu do czasu dziwne fuksy, obstawiane górą, pojedynczo. W trafienie porządku w ogóle nie potrafiliśmy uwierzyć i takie szczęście mogło się nam najwyżej przyśnić. A tu oto nagle stało się realną rzeczywistością!
      Rozkwitłą w naszych duszach namiętność starannie usiłowaliśmy ukrywać przed Alicją, która odnosiła się do niej potępiająco. Jej wyjazdy na cały weekend cieszyły nas niewymownie, wyjechawszy bowiem nie wiedziała, co robimy, i mogliśmy swobodnie oddawać się rozpuście. Na szczęście była już wówczas zainteresowana Gunnarem i coraz częściej mieliśmy do swojej wyłącznej dyspozycji lokal przy placu Świętej Anny.
      Mieszkaliśmy wówczas wszyscy na kupie. Michał w zasadzie dzielił pokój z przyjacielem w jakimś pensjonacie, ale do przyjaciela na długie okresy przyjeżdżała narzeczona i wtedy Michał przenosił się do nas. Alicja zaś pod byle pretekstem przenosiła się do Gunnara i w ten prosty sposób ilość osób pod dachem naszego dobroczyńcy pozostawała niezmienna.
      O zamierzonym związku Alicji z Gunnarem nikt jeszcze na razie nie wiedział, utrzymywała to bowiem w tajemnicy, sama zapewne nie będąc pewna, na co się zdecyduje. Jakoś dziwnie trudno było jej przezwyciężyć od dawna ugruntowaną niechęć do związku małżeńskiego, pomimo wyraźnie sprecyzowanej chęci do Gunnara. W Polsce był Zbyszek, o którym myśl, na kształt sępa, szarpała jej wątrobę i którego usiłowała ostrożnie przygotować przez telefon na przewidywany cios. Tu zaś czyniła przedziwne wysiłki, żeby uniknąć udzielenia Gunnarowi wiążącej odpowiedzi.
      - Zdecyduj się na coś - powiedziałam do niej w końcu. - Bo skutek twoich wahań będzie taki, że zostaniesz na lodzie, jak ta ofiara boża. Gunnar się zdenerwuje, a Zbyszek, zorientowany w temacie, poderwie sobie coś innego i cześć.
      - Gunnar poczeka, oni tu wszystko powoli załatwiają - odparła Alicja spokojnie. - A tak między nami mówiąc, to jak myślisz? Co ja właściwie powinnam zrobić?
      - A diabli cię wiedzą. Jak chcesz, to pozastanawiaj się w odwrotnym kierunku. Wyobraź sobie, że nie wychodzisz za Gunnara za mąż, tylko rozstajesz się z nim na wieki. No i co?
      - Wykluczone! - odparła Alicja ze zdumiewającą stanowczością. I tak stanęło na Gunnarze.
      Rezultat tej decyzji był na razie taki, że dokonywałam herkulesowych wysiłków, ukrywając udział Gunnara w nieobecnościach Alicji. Plątałam się w zeznaniach, myliłam jej przyjaciółki i nigdy nie mogłam określić precyzyjnie miejsca jej pobytu. Na szczęście Michał nie był zbytnio dociekliwy, też myliły mu się jej przyjaciółki i wszystko można było w niego wmówić.
      Dalszy zaś skutek tajemnicy był znacznie ciekawszy. Niezorientowany w temacie Michał swobodnie czynił o Gunnarze rozmaite interesujące uwagi. Nie da się ukryć, że Gunnar był od Michała starszy o dwadzieścia lat i parę centymetrów niższy, wobec czego Michał określał go życzliwie: mały staruszek.
      - Ten mały staruszek, wychowany na kapitalistycznych sokach pomidorowych, ma przerażającą kondycję - powiedział kiedyś z ponurym podziwem przy okazji zwiedzania zamku w Hillerod. - Ja jestem wojenna młodzież, ja wysiadam. Jak on ma taką parę w nogach, to niech sam leci.
      I odmówił kategorycznie obejrzenia zamku od przeciwnej strony. W przypływach szczerości czynił więcej uwag, znacznie ciekawszych, przyprawiając nas obie o szaleńcze ataki wesołości. Wreszcie jednak przyszła chwila, kiedy Alicja postanowiła się ujawnić, wyprawiając coś w rodzaju zaręczynowej uczty w polsko-duńskim domu naszej przyjaciółki, Anity. Michał był zaproszony na ucztę i otrzymałam polecenie powiadomienia go o wszystkim.
      Spotkałam go na ulicy i tak długo utrzymywana tajemnica wybuchła ze mnie jak gejzer.
      - Michał, jesteśmy zaproszeni w niedzielę do Anity na zaręczyny - powiedziałam z satysfakcją.
      - A kto się zaręcza.? - spytał Michał z umiarkowanym zainteresowaniem. - Bo Anita, o ile wiem, jest zamężna.
      - Alicja z Gunnarem.
      Przez chwilę panowało milczenie.
      - Zdaje się, że coś powiedziałaś? - zauważył nagle Michał uprzejmie.
      - Owszem, powiedziałam. Informuję cię właśnie, że Alicja się zaręcza z Gunnarem. Ściśle biorąc, jest z nim zaręczona od dawna, ale w niedzielę to czci oficjalnie.
      Michał nadal zachował kamienny spokój w niezłomnym zamiarze niedawania wiary moim kretyńskim uwagom i nierobienia z siebie łatwowiernego idioty. Powiadomiłam go więc z detalami o matrymonialnych projektach Alicji i aktualnym miejscu jej pobytu. W dwie godziny potem siedział przy stole jęcząc i chwytając się za głowę.
      - Dlaczegoś mi nie powiedziała, żebym zamknął gębę?! Dlaczegoś mnie nie kopała w kostkę?! Mały staruszek!... Rany boskie! Co ja jeszcze mówiłem?!
      - Wyrażałeś wątpliwość, czy on jeszcze może - przypominałam mu uprzejmie.
      - O, cholera... A wyście się śmiały?! O, wiedźmy!!!
      Aż do ostatniej chwili, do toastu za zdrowie młodej pary miał jeszcze nadzieję, że może ja jednak zełgałam i on nie wygląda tak głupio, jak wygląda.
      W następnym tygodniu zaś na torze w Charlottenlund przyszły Hazel z Heklą.
      - A mówiłam, że coś nas musi spotkać w Kraju Karoliny - powiedziałam do Michała, kiedy już siedzieliśmy w domu. - Na razie trafiliśmy porządek, a co dalej będzie, nie wiadomo.
      - Wiadomo - odparł Michał jadowicie. - Prawdopodobnie nie trafimy porządku.
      - Nonsens, nie kracz. Musimy trafić nie tylko porządek, ale także vifajfa. Jak nie trafimy w Charlottenlund, to nie trafimy nigdzie. Na Pradze jest trudniej, a do Malm? na tę rozpustę pewnie nie pojedziemy.
      Praga to było oczywiście Amager. Kraj Karoliny zaś był również naszym prywatnym wymysłem. Ściśle biorąc Charlottenlund oznacza raczej Zarośla Karoliny, ale mnie się nie wiadomo dlaczego ów lund skojarzył z angielskim land, co oznacza kraj, i tak Charlottenlund pozostał Krajem Karoliny. Michał pogodził się z tym bez żadnych oporów. Vifajf zaś jest wzbogaconą triplą ze Służewca. Tripla wymaga odgadnięcia pierwszych koni w trzech kolejnych biegach, ówże vifajf, jak sama nazwa wskazuje, wymagał pięciu. Straszna rzecz, chyba jakiś sadysta to wymyślił.
      - Michał, sprawdź no, czy ona jest rzeczywiście kobyła - powiedziałam nagle, tknięta niepokojem.
      - Hazel po angielsku znaczy leszczyna - odparł Michał, zaglądając do programu. - Chybaby się tak nie wygłupili, chociaż do nich wszystko jest podobne... Nie, jednak kobyła.
      - Aż dziw bierze. I w taką pogodę przyszła! Co za kraj, zwierzęta nieobliczalne, a ludzie nie rozróżniają płci.
      - Jak to, dobrze im wyszło, czego chcesz? A Juno? W szkole mnie uczyli, że niejaka Juno była kobietą i Juno Lloyd to kobyła. Zgadza się.
      - Możliwe, tylko że Juno Klinteby to dla odmiany ogier. Lepiej się już nie sugerujmy...
      W związku z płcią koni, odgadywaną na podstawie imion w czasach, kiedy duńskie skróty były dla nas czarną magią, mieliśmy już zaliczone straszne doświadczenia. W pewien błotnisty, deszczowy dzień pominęliśmy w rozważaniach Grandezzę, w przekonaniu, że subtelna, delikatna klacz z pewnością nie lubi błota i odmówi udziału w imprezie. Grandezza przyszła pierwsza, jak chciała, w roli potężnego fuksa, a potem okazała się wałachem. Kilka ognistych ogierów, starannie obstawianych przez nas na długich dystansach, bo, jak wiadomo, na długich dystansach lepsze są konie płci męskiej, okazało się klaczami. Szczytem zaś naszych osiągnięć w tej dziedzinie była Florens.
      Ujrzeliśmy ją pierwszy raz w sytuacji najbardziej dla niej charakterystycznej. Znaliśmy już wówczas nazwiska trenerów i wiedzieliśmy, na kogo tu trzeba uważać nie mniej niż na konie. Obejrzałam w programie bieg i powiedziałam do Michała z niesmakiem:
      - Nie wiadomo, na kogo grać. Same hrabiowie jadą.
      - Jakie hrabiowie?
      - No popatrz. Wszędzie hr. Hrabia Guttermann, hrabia Petersen...
      - Herr! - jęknął Michał.
      - Nie interesuje mnie. Dla mnie to hrabia.
      Arystokracja ruszyła ze startu, obleciała tor w koło i na ostatnim wirażu ujrzeliśmy widok, jakiego się nie zapomina. Z kupy swobodnie wyszła nagle Florens i szła do mety sama jedna, oddalając się od pozostałych tak, jakby stały w miejscu. Jadący na wózku hrabia Petersen nie tylko jej nie poganiał, ale wdzięcznie trzymał lejce w górze, kłaniając się publiczności. Na torze wybuchł śmiech i oklaski, wszyscy bowiem już znali Florens. Tylko my jeszcze nie. W nas z kolei wybuchł zachwyt, bo szła tak, jakby jej to sprawiało prywatną przyjemność, dobrowolnie, bez wysiłku, z fantazją, prześlicznie!
      - Ona go chyba kocha i robi to dla niego, żeby go uszczęśliwić - powiedziałam rzewnie, mając na myśli hrabiego Petersena.
      - Ona! A on ją?! Ty masz pojęcie, jak on ją kocha? Za tę forsę, co na niej robi?!
      - To swoją drogą, ale ona go chyba bardziej. Przecież widać, że sercem idzie do tej mety!
      - On też ją sercem pogania...
      - Ciekawe, jak myślisz? Czy on jej przed wyścigiem przynosi kwiaty?
      - Mało, że bym jej przynosił, jeszcze bym jej na kolanach wręczał - oświadczył Michał stanowczo.
      - Pewno jej codziennie na świeże zmienia. Lustro jej w stajni postawił i wstążki w grzywę wplata.
      - A przed biegiem klęczy i prosi: Przyjdź, perełko moja kochana, przyjdź.
      - A ona mu daje zadnie kopyto do pocałowania. Rany boskie, żadnej podrywki człowiek mieć nie może, boby się chyba obraziła.
      - Czy ja wiem? Kochająca kobieta tyle przebaczy...
      - Słuchaj, a może on ją traktuje tak jak prawdziwy mężczyzna powinien traktować kobietę? - powiedział nagle Michał dziwnie marząco. - Leje batem regularnie dwa razy na tydzień albo co?
      - Zwariowałeś - odparłam z oburzeniem. - Czy ona wygląda na laną batem?
      Zgodziliśmy się w końcu, że jednak to jest wielka, wzajemna, obustronna miłość i grymaśna, nieobliczalna Florens przychodzi pierwsza tylko wtedy, kiedy hrabia stosownie objawi swoje uczucia. W przeciwnym zaś wypadku, jeśli na przykład zaniedba ustawienia świeżych róż w wazonie z królewskiej porcelany lub też ukaże się przy jego boku jakaś młoda dama, obrażona Florens odmawia usług i przychodzi na końcu, z uporem galopując.
      Po czym okazało się, że Florens to wałach.
      Nigdy nie przyjęliśmy tego faktu do wiadomości. Stwierdziliśmy po namyśle, że widocznie miłość hrabiego Petersena musi być tak wielka, iż przez zazdrość ukrywa prawdziwą płeć Florens przed ludzkim okiem i uchem. Nasze przekonanie było tak ugruntowane, że kiedy nasz przyjaciel-hazardzista, z rzadka bywający na torze kłusaków, bo wolał galopy, wyraził wątpliwość, co będzie pierwsze w momencie, kiedy na ostatnim wirażu Florens wychodziła na prowadzenie i kiedy powiedziałam:
      - Oszalałeś? Przecież Florens idzie, to co ma przyjść innego? Odparł z powątpiewaniem:
      - No, jeżeli Florens jest taki szybki...
      Popukałam się palcem w czoło i uznałam go za definitywnego idiotę. Po pierwsze wyraźnie nie rozumie, że jeśli Florens jest pierwsza na wirażu, to nie ma na nią siły, a po drugie wyraża się o niej per on. Kompletny półgłówek!
      - Trójka w postaci Hazel wyszła na górę - powiedział Michał studiując w skupieniu program i kontemplując nasz ostatni sukces. - A jedynka zeszła z pierwszego miejsca na drugie. Trzeba grać na numery, one się regularnie powtarzają.
      - Tutaj dwójka zeszła na dół w postaci dwunastki -odparłam również w skupieniu. - Wszystko się zgadza, parzyste przechodzą, a nieparzyste zostają.
      - Co ty mówisz, trójka to parzyste?..
      - Zeszłym razem!
      - Następnym razem znów parzyste - mamrotał Michał. - Trójka powinna przyjść w pierwszym biegu na dole, potem w postaci trzynastki wychodzi na górę, jedynka zostaje na dole, potem w postaci ósemki wychodzi na górę...
      - ...wsiada na Kaisera Hansena i galopem leci do mety...
      - Co?
      - ...a ósemka w postaci jedenastki schodzi na dół. Zwariowałeś?
      - Rozważam możliwe kombinacje. W drugim biegu powinien być fuks, który rozbija vifajfa...
      - Może poczekaj do wtorku, aż będziemy mieli program...
      Hazard zaciskał na nas swoje szpony. Trzeba i nieszczęścia, że po drodze do pracy miałam kilka sklepów z obuwiem. W jednym z nich stały sobie na wystawie czarne szpilki z prawdziwego krokodyla, akurat mój numer. Codziennie rano i wieczorem zatrzymywałam się przed tą wystawą, kontemplując arcydzieło i ponuro myśląc, że mogłabym je kupić tylko za fuksa, trafionego na torze. Sumienie by mi nie pozwoliło wydawać na coś takiego ciężko i uczciwie zarobionych pieniędzy. Tylko konie! Trafmyż wreszcie coś porządnego!...
      Nie wytrzymałam i powiedziałam o oszałamiającym obuwiu Michałowi.
      - To myśl! - warknął na to. - Podobno masz wyższe wykształcenie!
      Zdopingowana oglądanym codziennie cudem posłusznie wytężałam umysł, co w najbliższą niedzielę dało ten rezultat, że zaczynając od pierwszego biegu eliminowałam konie zupełnie bezbłędnie. Wszystko, na cokolwiek nie tylko postawiłam, ale w ogóle zwróciłam uwagę, było dyskwalifikowane, wycofywane albo spokojnie przychodziło na końcu. Michał patrzył na mnie z nie ukrywanym wstrętem i warczał:
      - Gdyby płacili za dwa ostatnie konie, mielibyśmy już majątek!
      Wreszcie zabronił mi się w ogóle odzywać. Jedyne, co wolno mi było mu przekazać, to numery koni, które zamierzam właśnie obstawić. Zastosowałam się do polecenia, a szpilki z krokodyla widniejące cały czas przed moimi oczami zaczęły się oddalać w mglistą przestrzeń.
      Z beznadziejną rezygnacją patrzyłam na finisz ostatniego biegu, w którym wygrało coś, co by mi nigdy nie przyszło do głowy. Odwróciłam się do Michała, chcąc coś powiedzieć, i ujrzałam, że zbladł nagle i zaczął coś mamrotać pod nosem.
      - Co ci się...? - zaczęłam.
      - Co to przyszło? - wyszeptał Michał. - Dziesięć osiem?
      - Dziesięć osiem, jak byk. A bo co? Przecież chyba tego nie masz?!
      W odpowiedzi Michał, wciąż blady, wygrzebał z kieszeni parę małych kartoników.
      - Dziesięć osiem - powiedział uroczyście. - Spójrz, bo może ja źle widzę.
      Spojrzałam i osłupiałam. Dziesięć osiem stało jak byk na naszym porządku. Znów cud!!!
      - Michał, jesteś bóstwo! - jęknąłam. - Na litość boską, nie zgub tego! Na Służewcu zgubiłam kiedyś wygrany porządek!
      - Wypluń to słowo! Masz swoje buty z krokodyla, chyba starczy? Dziesięć osiem! Skąd one się tam wzięły w przedzie? Cały czas szło zupełnie co innego!
      Było mi wszystko jedno, skąd się wzięły w przedzie nasze konie. Michał wtykał wygrany porządek do wszystkich kieszeni po kolei, nie wiedząc gdzie go najbezpieczniej umieścić. Pienia anielskie brzmiały wokół nas. Porządek był piękny, godziwy, wart starań: przeszło 500 koron...
      Nazajutrz kupiłam buty z krokodyla i to był koniec. Straszliwa namiętność opętała nas bez reszty!
      Alicja przyglądała się nam ze wzrastającą zgrozą, acz szczęśliwie rzadko, bo ostatnie chwile przed wyjazdem postanowiła poświęcić wyłącznie Gunnarowi. Zademonstrowane jej przy najbliższej okazji obuwie nieco ją poruszyło, ale nie zmieniło jej opinii ani o hazardzie, ani o stanie naszych umysłów.
      - Kota macie - oświadczyła stanowczo. - Jeszcze rozumiem, że Michał, on młodszy, ale ty? Stara gropa i matka dzieciom!
      - Wypchaj się - odparłam nie mniej stanowczo. - Mnie też się coś od życia należy. A mam swoje przeczucia.
      - Jakie znowu przeczucia?
      - Dusza mi mówi, że coś mnie musi spotkać w Kraju Karoliny. Coś potężnego - powiedziałam uroczyście.
      - Nawet ci przepowiem, co. Będziesz wracała po ciemku przez las i potężnie dostaniesz w łeb od jakichś bandziorów.
      - Rozumiesz z tego, że przedtem wygram? - zainteresowałam się. - Bo inaczej po cholerę mają mnie walić w łeb?
      - Niezbadane są motywy działalności chuligańskiej - westchnęła Alicja i przymierzyła prawy pantofel. - No ładne, nie powiem...
      Przymierzyłam lewy i też westchnęłam.
      - To prolog - powiedziałam w zadumie.- Mam nadzieję, że prolog. Pierwszy fragment krokodyla, a daj Boże całość!
      - Nie chcę się do ciebie przesadnie wtrącać, ale moja dusza podejrzewa, że ci ten krokodyl w całości jeszcze bokiem wyjdzie. Proponuję, żebyś się przestała wygłupiać.
      - Odczep się. Zlekceważyć cud? Jeszcze czego!
      Cud przeważył i wszelkie perswazje Alicji zamieniły się w tony grochu, rzucane o ścianę.
      Cud jednakże ma to do siebie, że strasznie nie lubi powtarzać się zbyt często. Ulubione zwierzątka chodziły nad wyraz grymaśne, zaś numery, w jakie były zaopatrzone, zachowywały się zgoła skandalicznie. Robiły nam złośliwe dowcipy, jeśli graliśmy czwórkę, to przychodziła czternastka, jeśli graliśmy jedenastkę, mur beton przychodziła jedynka i odwrotnie. Wyłapywaliśmy najbardziej imponujące fuksy, które nam przychodziły w odwrotnej kolejności, o krótki pysk. Powoli zaczął nas trafiać szlag, zwłaszcza że stojące na mojej komodzie i lśniące lakierowaną czernią buty z krokodyla były niezbitym dowodem możliwości, drzemiących w zgubnym nałogu. Wywierały na nas jakiś magiczny wpływ i po każdym spojrzeniu na nie ugruntowywał się przewrót w naszych, dotychczas jako tako normalnych duszach.
      - Jeśli ci się zdaje, że ja na tym zamierzam poprzestać, to się strasznie mylisz - powiedziałam złowieszczo do Michała.
      - A co teraz wykombinowałaś? Widziałaś na mieście brylantową kolię?
      - Kicham na kolię. Widziałam zielone volvo 144 i neseser z krokodyla. Że nie wspomnę o torebkach, lubię skompletowane rzeczy.
      - Pewnie, wstyd byłoby wsiąść do volvo bez krokodyla. Podstawowe skojarzenie. A co to kosztuje?
      - Niedrogo, razem wystarczy dwadzieścia patyków. Torebki są od ośmiuset koron do trzech tysięcy, ale na najdroższej mi nie zależy. Starczy mi taka za półtora.
      - Rozbestwiłaś się - oświadczył Michał i po namyśle dodał: - Trzeba cię zastrzelić. 
      Po jeszcze dłuższym namyśle powiedział:
      - Pojechałbym w parę miejsc. Brazylia mnie interesuje. I Himalaje.
      - Gdzie Rzym, gdzie Krym? Alpy nie wystarczą?
      - Alpy po drodze. Ale nie będę nocował pod mostem ani zatrudniał się w charakterze ubogiego na skwerkach. I umyłbym się czasem w ciepłej wodzie.
      - Rozbestwiłeś się. Widzę tu więcej osób do odstrzału. To już nam chyba porządek nie wystarczy, trzeba by trafić vifajfa.
      - No to traf! Na co czekasz?
      Niestety, trafienie yifajfa nie leżało jakoś na razie w sferze naszych możliwości. Polska tripla ze Służewca była dużo bardziej osiągalna. Nie sposób odgadnąć pięć koni wygrywających w pięciu kolejnych biegach od drugiego do szóstego!
      Na domiar złego nie mogliśmy się skupić, nadeszła bowiem chwila wyjazdu Alicji. Na okres mniej więcej dwóch tygodni zapanowało straszliwe pandemonium, oznaczające, że ona się pakuje. W czasie tego piekła powiedziała do mnie:
      - Słuchaj, zostawiam kufer.
      - No to co? - spytałam w otępieniu, spowodowanym zarówno otaczającym nas chaosem, jak i faktem, że sypiałam po trzy godziny na dobę. Alicja wykazywała się żelazną kondycją i tego, że kładłyśmy się spać nad ranem, usiłując potem zdążyć na jakąś przyzwoitą godzinę do pracy, w ogóle nie było po niej widać. Ja się trzymałam nieco gorzej. Zapewne żeby mnie dobić, zabroniła mi wracać wcześnie do domu, twierdząc, że jej przeszkadzam w pakowaniu. Odwiedziłam wtedy wszystkich dostępnych mi przyjaciół, obejrzałam wszystkie francuskie filmy, wybierając możliwie najpóźniejsze godziny, wreszcie, z braku francuskich poszłam na angielski, co mnie ogłupiło już ostatecznie, usiłowałam bowiem zrozumieć tekst duńskich napisów.
      - To niech on tam stoi. Dobroczyńcy wiedzą.
      - Możesz być spokojna, że go nie będę próbowała przemieszczać. A co w nim jest?
      - Nie wiem, nie mogę go otworzyć.
      - Na litość boską! - powiedziałam, ze zdumienia aż nieco przytomniejąc. - Nie wiesz, co jest w takiej okropnej kobyle? Przecież tam może być coś potrzebnego!
      - Nic potrzebnego mi nie brakuje, a nie mogę go otworzyć, bo zgubiłam klucz. Tam są jakieś stare papiery, mogą sobie poleżeć.
      - Dobrze, niech poleżą - zgodziłam się, bo mi już było wszystko jedno.
      - W tym wielkim pudle i w tym, co stoi obok, są różne moje rzeczy. Niektóre stare, a niektóre nie. Nie będę tego ze sobą brała, bo zamierzam tu wrócić, ale jakby co, to mi przyślesz. A część wyślesz do Laury.
      Zgodziłam się na wszystko hurtem, przezornie zapisując sobie tylko jej polecenia i starannie notując nazwiska właścicieli używanych przez nas rzeczy celem zwrócenia w przyszłości właściwych przedmiotów właściwym osobom. Pozapisywałam też sobie, co i komu mam wysyłać, wiedziałam bowiem, że w tym stanie umysłu za dziesięć minut zapomnę wszystko, co do mnie mówiła.
      Na chwilę tylko udało jej się wzbudzić we mnie przebłysk świadomości. Między firankami Gunnara i czajnikiem dobroczyńców zatrzymała się nagle i spojrzała na mnie uważnie.
      - Wiesz co? - powiedziała z wahaniem. - Może byś tak dała sobie spokój z tym Charlottenlund?
      - Z byka spadłaś? - odparłam na to uprzejmie i zadziwiająco przytomnie. - Krokodyl tam na mnie czeka. Nie zrobię przykrości zwierzątku.
      - Kretynka - stwierdziła sucho Alicja i więcej na ten temat nie było mowy.
      Pakowanie, jak wszystko na tym świecie, dobiegło wreszcie końca i pewnego poranku o bladym świcie Alicja wyjechała.
      Siedzieliśmy ponuro w mieszkaniu na placu Świętej Anny, odrywając się od programów tylko na krótkie chwile po to, żeby żelazną wajchą o niewiadomych przeznaczeniu łupać orzechy na betonowym progu pralni. Od kilku tygodni Opatrzność okazywała nam wyraźną niechęć. Ostatniej niedzieli mieliśmy w vifajfie wszystkie pięć trafnych, tylko, niestety, na trzech różnych kuponach. Wypowiedzieliśmy już swoje zdanie nawzajem o sobie, precyzując, czym jesteśmy, stanęliśmy, zważywszy różnicę wieku, na młodym debilu i starej kretynce i teraz wytężaliśmy umysł, gorąco pragnąc nadrobić minione, głupie niedopatrzenie.
      - W Polsce grałam na Grubą - powiedziałam nagle w zadumie.
      Michał podniósł głowę znad programu i spojrzał na mnie mało życzliwie.
      - Co to jest gruba?
      - Jedna taka. Trafiała prawie każdy porządek i w końcu zwróciłam na nią uwagę. Zaczęłam podsłuchiwać, co stawia. Trochę trudno było, bo wysoko grała, ale jakoś się dało wyłapać. To był jedyny okres, kiedy wychodziłam na całkiem niezły plus. Potem mi gdzieś zginęła, może wyjechała?
      - Może jest w Kopenhadze? - zainteresował się Michał.
      - Bo ja wiem, może?
      - To może się rozejrzyj?
      - Kiedy nie wiem, jak wygląda na twarzy. Cały czas latałam za nią i znam ją tylko od tyłu. Jeśli, co nie daj Boże, schudła, to nie rozpoznam.
      Michał przyjrzał mi się z politowaniem, wstał od stołu, przysiadł na progu i łupnął wajchą w orzech. Wspomnienie Grubej nieco mnie poruszyło. Myśl sama w sobie niegłupia, nie ma Grubej, to może by grać na kogo innego? Może na małego łysego w kapeluszu?
      Małego łysego w kapeluszu poznałam w sklepie spożywczym naprzeciwko mojego biura, gdzie codziennie dokonywałam zakupów. Sam mnie zaczepił w któryś poniedziałek, wspominając świeżo minioną niedzielę i rozmawiając ze mną tak, jakbyśmy się od dawna doskonale znali.
      - You are from Poland? - zapytał. - / have the family in Poland.
      Pochwalił się, że miał wczoraj bardzo dobry dzień, czym mnie od razu szalenie zdenerwował, i przy najbliższej okazji powiedziałam o nim Michałowi.
      - Jak on wygląda? - zainteresował się Michał. - Może to jest ten sam, z którym mój kumpel załatwiał interes?
      - Mały, łysy, z nosem i z czarnymi włosami.
      - Zdecyduj się, łysy czy z włosami?
      - Łysy, a dookoła tego ma takie czarne resztki.
      - To pokażesz mi go, a ja ci powiem, czy to ten sam. 
      W niedzielę nie ja, a Michał pokazał faceta.
      - To jest ten od mojego kumpla. Ten sam? 
      Przyjrzałam się niepewnie i wzruszyłam ramionami.
      - Nie wiem. Przecież widzisz, że jest w kapeluszu, to skąd mam wiedzieć, czy łysy. Możliwe, że ten, chociaż nie dam głowy.
      - Jeśli to on, to on ma kunszt handel niedaleko ciebie. Pewnie dlatego kupuje w tym samym sklepie. Realistów trzyma, na abstrakcje nie chce patrzeć.
      Mały łysy w kapeluszu sam rozstrzygnął wątpliwości, witając mnie radośnie i demonstrując kawałek papieru, na którym wołami widniał porządek dopiero co przybyły do mety w charakterze dużego fuksa. Promieniejąc satysfakcją pokazywał ów papierek każdemu, kto tylko chciał oglądać, i po chwili już pół toru latało za nim, wytrzeszczając oczy.
      - Mały łysy w kapeluszu trafił dziesięć jedenaście - zawiadomiłam sucho Michała. - Grał kombinacją, pięć koni, za stówę. Zdaje się, że mu się opłaciło.
      - Cicho - powiedział Michał, bo głośnik przerwał muzykę i wydał z siebie jakieś chrypienie. - A owszem - dodał po chwili. - Dwa patyki na czysto.
      Wkrótce potem byłam świadkiem, jak mały łysy trafił dwa faworyty dziesięcioma biletami i wygrał vifajfa za siedemnaście tysięcy. Sam mnie powiadomił, że do pieniędzy całe życie miał szczęście. Kto wie, mógł się okazać żyłą złota...
      Ujawniłam odkrywczą myśl, która się teraz we mnie zalęgła. Michał wysypał na stół orzechy.
      - To nie jest takie głupie - powiedział. - Możemy spróbować, co nam szkodzi. Tylko czy przedtem nie zbankrutujemy, bo on gra za ciężką forsę.
      - Gruba też grała za ciężką forsę.
      Była już wiosna i las w Charlottenlund nabierał niepowtarzalnego uroku, a świadomość, że zaraz za lasem znajduje się morze, do którego zawsze miałam głęboki sentyment, podnosiła ten urok w moich oczach jeszcze bardziej. Niezłomne przekonanie, że w Kraju Karoliny powinno nas coś spotkać, nie chciało opuścić mojej duszy, a owo coś przybierało postać czarnej, lśniącej, krokodylowej skóry. Dostałam istnej obsesji na tle kostropatego gada.
      Podjąwszy decyzję zastąpienia Grubej małym łysym w kapeluszu od pierwszego biegu nie spuszczaliśmy go z oka. Pilnowaliśmy go na zmianę, na razie bez rezultatów, bo mały łysy po obstawieniu vifajfa przez pięć biegów w ogóle nie grał. Po szóstym okazało się, że vifajfa przegrał, i ruszył do kasy zapewne celem odegrania się na porządkach. Niestety, uczynił to w ostatniej chwili, kiedy, straciwszy nadzieję na niego, zdążyliśmy już swoje postawić.
      - Cholera ciężka - powiedziałam z gniewem do Michała. - Zagrał już po mnie. Ale jakoś głupio zagrał, mam dostawić?
      - Masz za dużo pieniędzy? - spytał Michał jadowicie. - Co zagrał?
      - Jedynkę, dwójkę i jedenastkę, kombinacją, za trzy dychy.
      Michał wzruszył ramionami.
      - Tylko jedynka z tego jako tako możliwa. Na fuksa gra. Poczekaj, zobaczymy, co będzie.
      Zobaczyliśmy w chwilę potem. Przyszło jedenaście jeden i mały łysy w kapeluszu wygrał 835 koron. O mało nas szlag nie trafił.
      - Wszystko mi jedno! - warczał Michał w stanie furii. - Jeżeli on teraz zagra za tysiąc koron, to ja też gram za tysiąc koron!
      - Opamiętaj się, nie mamy razem tysiąca koron!
      Michał spojrzał na mnie strasznym wzrokiem i poleciał szukać małego łysego. Za chwilę wystartowałam za nim, bo mały łysy stał za budynkiem akurat w przeciwnej stronie niż go Michał chciał znaleźć. Szalenie zdenerwowani czekaliśmy, aż mały łysy przestanie gadać z jakimś facetem z uderzającym nosem i pójdzie do kasy. Poszedł wreszcie, a Michał natychmiast za nim.
      - Co zagrał? - spytałam niecierpliwie, kiedy wrócił.
      - Tylko jeden porządek. Czternaście jeden. Spojrzałam na niego w osłupieniu.
      - I ty to też zagrałeś?!
      - No pewnie!
      - Chyba zwariowałeś! Przecież idzie trzynaście koni!!!
      Michał spojrzał na mnie, jakby się ocknął z hipnotycznego transu i pośpiesznie wyciągnął z kieszeni mały kartonik. Obejrzał go, spojrzał na tablicę, gdzie jak wół świeciło tylko trzynaście numerów, a potem znów na mnie, tym razem ze zgrozą.
      - Mały łysy zwariował?!
      - Ktoś zwariował na pewno! Na litość boską, startują! Postawmy coś normalnego! Ostatni bieg!!!
      Razem rzuciliśmy się do kasy. Michał powiedział cokolwiek, bo już nie było czasu myśleć. Zgarnęłam kartoniki z porządkami i wepchnęłam do torebki razem z tym dziwnym czternaście jeden, które przedtem wyjęłam mu z ręki, chcąc się na własne oczy przekonać o szaleństwie, które znienacka opętało małego łysego w kapeluszu.
      Nie zdążyliśmy jeszcze ochłonąć ze zdumienia i zgrozy, kiedy konie, dwa razy obleciawszy tor, dotarły do mety.
      - Siedem cztery? Przecież my to mamy! - powiedziałam, na nowo wstrząśnięta, bo tak głupio wygrać, bez żadnego zastanowienia, to było coś zupełnie niezwykłego.
      - Sprawdź lepiej, bo ja sam nie wiem, co mówiłem. I nie ciesz się za bardzo, pierwsza gra przyszła.
      - Zgódźmy się, że druga. Pierwsza była z Double Rexem. Dobre i tyle, może dadzą ze sto złotych.
      - Może nie. Może dadzą z pięćdziesiąt. Jakbyś przypilnowała małego łysego w poprzednim lobie, toby było trochę więcej.
      - Odczep się. Ty go za to w tym dobrze przypilnowałeś.
      - Nie odpowiadam za stan umysłu wszystkich łysych półgłówków!
      - Wystarczy, jak będziesz odpowiadał za jednego z włosami. W lustrze se go możesz obejrzeć!
      Nie wiadomo, dlaczego ni z tego, ni z owego pokłóciliśmy się. Właściwie powinniśmy być zadowoleni, że udało nam się trafić przynajmniej te faworyty. Dzień nam się prawie zwracał, ale cóż to było w porównaniu z poprzednim porządkiem!
      Ze złości na Michała postanowiłam w oczekiwaniu na wypłatę zjeść na górze w knajpie kolację. Michał ze złości na mnie odmówił jedzenia, po czym namyślił się, jak już byłam w połowie i w rezultacie dawno już ogłosili, że wygraliśmy 96 koron, kiedy jeszcze siedzieliśmy na górze.
      - Bardzo dobrze, nie będziemy stać w kolejce - powiedziałam.
      - Będziemy, będziemy. Cały tor tam czeka.
      - To jedz wolniej. Pogania cię kto?
      - W gardle mnie dławi, jak się na mnie taka żmija patrzy.
      - Jeszcze porządnej żmii w życiu nie widziałeś. Jak będziesz starszy, to zobaczysz - oświadczyłam złośliwie, wiedząc doskonale, że dolewam oliwy do ognia.
      Zeszliśmy na dół nic już nie mówiąc, nadęci i nieżyczliwie do siebie nastawieni. Przed kasami stały jeszcze resztki kolejek, co mnie bardzo zdegustowało. Pusto było tylko przed jedną, ostatnią i nie zastanawiając się ani nie fatygując czytaniem napisów, skierowałam się wprost do niej. Michał uczynił jakiś gest, wyglądało to tak, jakby chciał coś powiedzieć, ale się rozmyślił. Nic nie mówiąc szedł za mną, tyle że trochę zwolnił.
      Wyjęłam z torebki bilet, wetknięty do oddzielnej przegródki i podałam facetowi w kasie. I tu nastąpiło coś, czego nie tylko nie mogłam zrozumieć, ale w co także nie byłam zdolna uwierzyć, aczkolwiek w wydarzeniu uczestniczyłam osobiście.
      Facet wziął bilet, obejrzał szybko, ale dokładnie, włożył do górnej kieszeni marynarki, następnie rzucił pośpieszne spojrzenie dookoła i wyjął pieniądze. Mimo woli za jego przykładem również rozejrzałam się dookoła, ale w najbliższej okolicy znajdował się tylko Michał, odwrócony tyłem i nie przyznający się do znajomości ze mną. Spojrzałam więc znów na płacącego mi faceta i zbaraniałam bezgranicznie. Powinnam była dostać 96 koron, przede mną zaś leżała jakaś potworna suma pieniędzy w pięćsetkach i tę sumę w dodatku facet w kasie podsuwał mi z wyraźnym zniecierpliwieniem.
      Chyba nic sobie w tym momencie nie pomyślałam. Zwyczajnie, nic. Miałam mgliste wrażenie, że nie wiadomo, po co pokazuje mi tę forsę i domaga się, żebym ją obejrzała dokładniej. Odruchowo wzięłam do ręki plik banknotów, na co facet uczynił gest niejako odganiający mnie od kasy i wymamrotał po duńsku coś, z czego zrozumiałam tylko słowo kvik, co oznacza szybko. Usiłowałam zaprotestować i odłożyć pieniądze, bo nie będę się przecież oddalała, i to w dodatku, szybko z nie swoją forsą w ręku, ale na to z kolei on zaprotestował, mówiąc coś cicho i gniewnie. W tym momencie Michał, który widocznie tyłem zauważył, że dzieje się coś dziwnego, zbliżył się do mnie. Na twarzy faceta w kasie odmalowało się paniczne przerażenie, gwałtownie zasunął szybę i uciekł biegiem, a ja zostałam z jakąś szaloną ilością dewiz w ręku i całkowitą pustką w głowie.
      - Co to znaczy? - spytał Michał, z niebotycznym zdumieniem patrząc na mnie i na piastowane przeze mnie pięćsetki.
      - Nie wiem - odparłam z nie mniejszym zdumieniem. - On mi to wtrynił i prysnął.
      Przez chwilę patrzyliśmy na siebie głupio i bezmyślnie.
      - Ciekawe, ile tego jest? - powiedział Michał i nagle oprzytomniał. - Rany boskie, on się rąbnął?!
      Na to też nieco oprzytomniałam.
      - Chyba tak, Jezus Maria, trzeba mu to oddać! To chyba jakiś kretyn, przecież płacił za porządek, takiego porządku od początku świata na żadnym torze nie było!
      - Schowaj to - powiedział stanowczo Michał. - Za żaden porządek nie płacił. I pryskamy stąd z maksymalną szybkością, a potem ci coś powiem. Coś tu jest cholernie dziwnego, jazda, już nas tu nie ma!
      Prawie cała publiczność opuściła już tor i bez trudu znaleźliśmy taksówkę. Nie mieliśmy zbytniej ochoty wracać na stację piechotą przez ciemny las z forsą, uzyskaną podejrzanym sposobem. Z ?sterportu też jechaliśmy taksówką i na wszelki wypadek nie mówiliśmy nic, dopóki nie znaleźliśmy się w domu. Posłusznie i wciąż jeszcze nieco otumaniona oczekiwałam obiecanych wyjaśnień Michała.
      - Przyjmij do wiadomości - powiedział, kiedy już wkroczyliśmy do moich apartamentów i zamknęliśmy za sobą drzwi - że poszłaś odbierać pieniądze za porządek do kasy, która wypłaca wyłącznie vifajfy.
      - Jak to?!
      - Tak zwyczajnie. Napis wisi jak byk i sama widziałaś, że przed tą kasą nikogo nie było.
      - Toteż właśnie dlatego tam poszłam.
      - I co mu dałaś?
      - Porządek z ostatniego biegu. Nie pomylił chyba porządku z vifajfem, to w ogóle do siebie nie podobne!...
      Tknięta nagłym, nie sprecyzowanym przeczuciem chwyciłam torebkę i zajrzałam do środka. W oddzielnej przegródce tkwił ostatni wygrany porządek, siedem cztery. W milczeniu wręczyłam go Michałowi i w milczeniu patrzyliśmy przez chwilę na siebie.
      - Co z tego rozumiesz? - spytał Michał.
      - To co ja mu dałam? - odparłam na to, otumaniona już do reszty.
      - A co mu w ogóle mogłaś dać?
      - No przecież nie paszport! Tylko coś z ostatniego biegu, poprzednie powyrzucałam, bo się zdenerwowałam małym łysym. Przypomnij sobie, co mówiłeś przed kasą, sprawdzimy, czego brakuje!
      Michał wysilił pamięć i sprawdziliśmy. Brakowało jednego. Idiotycznego porządku czternaście jeden...
      - Jakaś draka - powiedział Michał. - Facet się rąbnął niewątpliwie. I to musi być jakaś afera, bo się wystraszył na mój widok. Możliwe, że mnie wziął za glinę w przebraniu.
      - A co tu robi mały łysy w kapeluszu? Dlaczego postawił czternaście jeden? Jakiś szyfr?
      - A cholera go wie. Ile tu jest tego dobrego?
      Policzyliśmy tajemnicze pieniądze i okazało się, że jest nawet dość okrągła suma, 35 tysięcy koron. Za dużo na to, żeby to tak zostawić.
      - Jeżeli to jest jakaś kryminalna sprawa, a on się pomylił, to go teraz tam prawdopodobnie błogosławią - powiedział Michał. - Powinniśmy mu to oddać możliwie po cichu. Chociaż z drugiej strony nie jestem pewien, czy nie byłoby słuszniej, żeby z przestępczych pieniędzy skorzystali uczciwi ludzie.
      - Ja jestem zupełnie pewna, że słuszniej. Każdy rozumny człowiek by to sobie zostawił i siedział cicho. Ale mam poważne obawy, że my nie jesteśmy rozumnymi ludźmi, tylko niedorozwiniętymi półgłówkami. Trzeba zobaczyć, jak on się odniesie do tego zwrotu, bo możliwe, że za żadne skarby świata nie będzie chciał wziąć z powrotem.
      - Powiem ci uczciwie, że w tym cała moja nadzieja. Głupio tak trochę... Chybaby mnie coś gryzło albo co. Ale jak tam będą jakieś gliny w okolicy, to ja wysiadam. Z żadnymi glinami nie chcę mieć do czynienia.
      - Kryminał to jest niewątpliwy - powiedziałam, przypominając sobie świeżo przeżytą scenę. - On tych pieniędzy nie wziął z normalnego miejsca, z tej przegródki, tylko je wyciągnął spod lady. I poganiał mnie, żebym wzięła i poszła w diabły.
      - A co w tym robi mały łysy?
      - A właśnie! Nie widziałeś, on był przy tej kasie?
      - Pojęcia nie mam, zginął mi z oczu jeszcze przed biegiem. Może byś tak zajrzała do jego sklepu?
      - Już się rozpędziłam. Uważasz, że on upadł na głowę i przyzna się do szwindlu? A ja nic mądrzejszego nie mogę zrobić, tylko przyznać się, że o tym wiem. Szczyt rozsądku!
      - Nie podoba mi się ten facet, co z nim przedtem rozmawiał. Za samą mordę dałbym mu dożywocie.
      - Proszę cię bardzo, nie mam nic przeciwko temu, mnie też nie zachwycił, widziałam w życiu parę piękniejszych profili. Cholernie jestem ciekawa, co to mogło być.
      - Możliwe, że robią jakieś kanty na torze - powiedział Michał po chwili namysłu. - Jakieś kombinacje z tym potwornym podatkiem, który idzie od wszystkich wpłat.
      - Coś ty?! Duńczycy???!!!...
      - Zauważ, jaka to forsa. Od stu tysięcy w górę to już się nie nazywa kant, tylko interes. Ja bym im się nie dziwił, taki podatek to obraza boska. Przez pomyłkę wypłacili to nam zamiast jakimś wspólnikom. Zresztą nie wiem. Za cholerę nie wiem, co to może być.
      - No dobrze, a co zrobimy z tym prawdziwym siedem cztery?
      - A bo ja wiem? Moglibyśmy w środę odebrać, ale ja się trochę boję.
      Ja też się wprawdzie bałam, ale stracić i te z nieba spadłe 35 tysięcy, i uczciwie wygrane 96 koron? O nie, tak dobrze to nie będzie!
      Siedzieliśmy w zadumie, a między nami leżała okropna kupa pieniędzy. Można by je było właściwie uznać za niespodziewany prezent Opatrzności, gdyby nie to, że, niestety, pieniądze to nie manna niebieska. Bezpańskich nie ma, bezpańskie bywają tylko psy. Do kogoś musiały należeć, ktoś się głupio pomylił, wepchnął je nam, teraz stwierdził pomyłkę i zapewne ma nieco kłopotu. Wszystko jedno, przestępca czy nie. Nie ma siły, powinniśmy zwrócić.
      Nie wiem, co sobie myślał Michał, ale przed oczami mojej duszy zaczęły się pojawiać jakieś egzotyczne obrazy. Stada czarnych, lakierowanych krokodyli kłębiły się nad brzegiem Nilu, którego wprawdzie, jak żyję, nie widziałam, ale doskonale mogłam sobie wyobrazić. Wyłaziły z wody, otaczały kręgiem stojące obok ciemnozielone volvo 144, właziły pod samochód i klepały ogonami w zderzaki. Od zielonej karoserii i lakierowanych skorup bił oślepiający blask. Otrząsnęłam się przemocą z tych widziadeł, kiedy jeden z krokodyli wlazł do środka i usiadł za kierownicą. To już było ponad moje siły, wolałam nie czekać, aż ruszy...
      - Powinniśmy mu oddać - powiedziałam słabo i z bezgranicznym żalem.
      - Powinniśmy - potwierdził Michał, ciężko wzdychając. Możliwe, że z wysiłkiem wrócił przed chwilą prosto ze szczytu Mont Blanc, jeśli nie z tych Himalajów. Zawsze miał takie jakieś wysokogórskie ciągoty.
      W środę pojechaliśmy do Charlottenlund z trzydziestoma pięcioma tysiącami zapakowanymi ładnie w ozdobny papier i dużym niepokojem w duszach. Nie musieliśmy czekać do niedzieli, bo od wczesnej wiosny konie biegały dwa razy w tygodniu. Do niedzieli zapewne dostalibyśmy rozstroju nerwowego.
      Najpierw z determinacją odebraliśmy swoje legalne 96 koron. Nikt nam nie czynił wstrętów, nikt na nas nie zwracał uwagi i w ogóle wszystko było normalnie. Następnie udaliśmy się do podejrzanej kasy.
      Kasa była zamknięta, a owego faceta nigdzie nie dało się zauważyć. Obejrzeliśmy wszystkie inne okienka, zajrzeliśmy do wszystkich dostępnych nam pomieszczeń, obejrzeliśmy budynek dookoła, bez skutku.
      - Trzeba o niego zapytać - stwierdziłam niepewnie. - Idź ty.
      - Ani mi się śni - odparł Michał stanowczo.
      - Ja tu robię za glinę, przede mną on się specjalnie schowa. Musisz iść sama.
      Czułam się nad wyraz nieswojo, ale poszłam. Faceta w kasie obok spytałam bardzo niegramatycznie po angielsku, gdzie jest ten facet, który w niedzielę siedział w kasie obok. Jakoś zrozumiał. Duńczycy to jest jakiś dziwnie mało ciekawy naród, który nie ma zwyczaju zadawać nietaktownych pytań. W dodatku trudności językowe uniemożliwiały ożywioną konwersację, spytany facet nawet nie zainteresował się tym, po co mi ów osobnik potrzebny. Bardzo uprzejmie odparł, że nie wie. Ponieważ jednak upierałam się przy swoim, poszedł się zapytać i widziałam, jak rozmawiał kolejno z dwiema osobami, pokazując palcem w moją stronę. Niewiele brakowało, a byłabym uciekła.
      - J don't know - powiedział, wróciwszy. - Nobody does not know.
      Uśmiechał się przy tym uprzejmie i przepraszająco i nie wykazywał w stosunku do mnie żadnych złych zamiarów. Podziękowałam i wróciłam do Michała, który czekał schowany za słupem.
      - Kamień w wodę - poinformowałam go. - Nikt nic nie wie. Diabli go wzięli.
      - Może go przyskrzynili? - zaniepokoił się Michał. - Wiesz co, uczciwość uczciwością, ale ogłoszenia do gazety to ja dawał nie będę.
      - Możesz być dziwnie spokojny, że ja też nie. Jakby mu zależało, toby tu murem siedział i tylko na nas czekał. Duńczycy to upiornie uczciwy naród, nawet by mu w głowie nie postało, że moglibyśmy nie zwrócić. Skoro nie siedzi, to widocznie coś w tym ma.
      - Może siedzi tylko w niedzielę? W środę nie wszystkie kasy są czynne.
      - A ty byś nie przyjechał specjalnie w środę, żeby odzyskać trzydzieści pięć tysięcy?
      - Ja to bym stąd w ogóle nie wyszedł. Ale on może być mało nerwowy.
      - To poczekajmy do niedzieli. Ale pytać się więcej nie będę, bo mam pietra.
      W niedzielę po facecie również nie było śladu ani popiołu. Tłumy były okropne, bo akurat szedł Cim Payne, duńska świętość narodowa. Istniało duże prawdopodobieństwo, że gdyby jego właściciel oświadczył nagle, iż Cim Payne nie pójdzie, bo ma brudne kopyta, pół toru rzuciłoby się z chustkami do nosa. Szedł z dystansu osiemdziesięciu metrów za pierwszą kupą i kłóciliśmy się z Michałem przez ostatnie trzy dni, czy da radę, czy nie. W rezultacie w ogóle na niego nie zagraliśmy, on zaś dał radę bez żadnego wysiłku i na przeciwległej prostej widać było, jak przechodzi przez wszystkie konie, jakby te w miejscu stały. Maszyna, nie koń!
      - On tak chodzi, jakby Jens Jensen tylko wajchę przerzucał. Zmienia bieg na wirażu i Cim Payne szwungu dostaje. On chyba nigdy w życiu nie zgalopował! - powiedział Michał.
      Nie mogąc znaleźć upragnionego faceta, przez cały dzień specjalnie właziliśmy w oczy małemu łysemu w kapeluszu. Chcieliśmy zobaczyć, jak zareaguje i co z tego będzie. Nic nie było, mały łysy nie zwracał na nas żadnej uwagi. Raz tylko spytał mnie, jak idzie, powiedział, że jemu też nie bardzo i zniknął w tłumie.
      - Może by iść do dyrekcji? - powiedział Michał z powątpiewaniem z góry w sens tego pomysłu.
      - Z byka spadłeś? I co powiesz?
      - Nie wiem.
      - Ja też nie wiem. Ja się w ogóle coraz bardziej utwierdzam w przekonaniu, że i do niego nie należy nic mówić. Podrzucić mu forsę po cichu i pryskać ekstra cugiem.
      - Tylko się nie pomylmy i nie podrzucajmy aby komu innemu...
      Po dwóch tygodniach uporczywego przyglądania się wszystkim facetom we wszystkich kasach zaczęliśmy uważać rzecz za beznadziejną. Na domiar złego powoli zapominaliśmy, jak ten nasz wyglądał.
      - No i proszę - powiedział Michał z niezadowoleniem. - Jak człowiek koniecznie chce być głupio uczciwy, to nie może. Ja mam tego raczej dosyć.
      - Ja mam dosyć już dawno - odparłam gniewnie. - Latam z tą forsą i latam jak idiotka. Jeszcze mnie kto napadnie albo zgubię, aż się dziwię, że jej do tej pory ani razu nie zostawiłam w pociągu. Czekam tylko przez rozum.
      - Myślałem, że czekamy raczej przez głupotę. Co masz na myśli?
      - Psychologiczne podejście do samej siebie. Jak te pieniądze raz zaczną być moje, to już nie życzę sobie żadnych kretyńskich rozczarowań. Wydam je i cześć pracy, rodacy. Drugi raz zwracać nie będę!
      - Całkiem mądrze mówisz, ciekawe, co ci się stało. To dokąd tak jeszcze? Do końca sezonu?
      - Do przyszłej niedzieli. Ostatni termin!
      W przyszłą niedzielę posunęłam się tak daleko, że usiłowałam nawet wybadać nieco personel wyścigów, ale wątpię, czy ktokolwiek zrozumiał, o co mi chodziło. Potem doszliśmy do wniosku, że facet mógł złamać nogę i leży w szpitalu, w gipsie. Poczekaliśmy więc jeszcze do zdjęcia gipsu, przyjąwszy czas zrastania się kończyny na siedem tygodni. Dołożyliśmy mu wstrząs mózgu i przeczekaliśmy wstrząs mózgu. Wreszcie zgniewało nas to ostatecznie i zgodziliśmy się, że ów facet musiał być zwyrodniałym półgłówkiem, którego spotkała zwyczajna kara boska.
      W związku z tym w któryś kolejny niedzielny wieczór dokonaliśmy podziału mienia i staliśmy się posiadaczami siedemnastu i pół patyka na głowę. Następnie przy blasku trzech świec, dwóch cienkich i jednej grubej złożyliśmy sobie nawzajem przysięgę absolutnego milczenia na ten temat po wieczne czasy. Nader szczęśliwie w jednym z tygodni oczekiwania przyszedł vifajf za trzydzieści tysięcy z groszami, suma dostatecznie podobna wielkością, żebyśmy się mogli do niej przyznać i tajemnicze pieniądze zostały przemianowane na legalnie wygranego vifajfa.
      Potem zaś kupiłam różne wyroby ze skóry krokodyla i zielone volvo 144...
      
      ***
      Wysiadłam z autobusu przed hotelem SAS, zostawiłam walizkę w recepcji, udałam się na plac Ratuszowy i kupiłam program na pojutrze. Następnie usiadłam sobie z tym programem na ławce i zastanowiłam się, co właściwie powinnam teraz zrobić.
      Był koniec sierpnia i po Kopenhadze pętały się potworne tłumy turystów. Obok mnie na ławce z jednej strony siedziała jakaś dziewczyna w kusym drelichowym miniworku, bosa i z odpustowym pierścionkiem na palcu prawej nogi. Dziewczynie przyniósł lody brodaty facet o wspaniałych, bujnych lokach, opadających mu na ramiona. Z drugiej strony siedział podobny facet, nieco bardziej kędzierzawy, mniej brodaty, ale za to więcej pryszczaty. Nie wiem, co to jest, że w Danii wszystkie dziewczyny mają olśniewająco piękną cerę, a wszyscy młodzi faceci imponujące pryszcze. Klimat taki czy co? Do końca pobytu miałam cichą nadzieję, że, zważywszy płeć, też może nabiorę olśniewająco pięknej cery.
      Pomyślałam sobie, że w tym strasznym okresie turystycznym nie mam żadnych szans na znalezienie jakiegoś sensownego lokum i że przyjdzie mi chyba zamieszkać w Angleterre" za 200 koron dziennie. Nasze dawne pokoje na Sankt Annae Plads były już dawno zlikwidowane, bo dobroczyńcy zaczęli przerabiać poddasze, i wyprowadziłam się stamtąd jeszcze wiosną. Mój następny pokój był niewątpliwie zajęty, bo jak wyjeżdżałam, to już cała kolejka na niego czekała. Beznadziejna sytuacja.
      Obejrzałam program, z niezadowoleniem stwierdziłam, że wyścigi odbywają się aktualnie na Amager, a nie w Charlottenlund, przypomniałam sobie, że do Charlottenlund przeniosą się od pierwszego września, nieco się tym pocieszyłam i ustaliłam, że w drugim biegu trzeba będzie zagrać na Kivitoka. Najwyższy czas, żeby przyszedł. Stwierdziwszy powyższe, wstałam z ławki i udałam się do mojego dawnego biura.
      Biuro było cudowne, składało się z dwóch części, z których jedna była macierzystą centralą, a druga filią, zawierało razem dwie kuchnie i jedną łazienkę, oraz, co ważniejsze, zawierało personel. Wśród personelu zaś była Inga, zdumiewająca dziewczyna, która niepojętym sposobem rozumiała wszystko, co mówiłam, i pomagała mi zawsze we wszystkich kłopotach i trudnościach. Tylko na nią mogłam teraz liczyć.
      - Może Ole? - powiedziała Inga po namyśle, kiedy już przebrnęłam przez powitania i zełgałam przyczynę przyjazdu. - On ma dwa pokoje, a Peter jest teraz na urlopie. Ole też idzie na urlop za tydzień, ale może ci pozwoli zamieszkać?
      Przepełniona niejaką rozterką poleciałam natychmiast na Kobmagergade, gdzie mieściła się filia biura i gdzie, na tym samym piętrze, mieszkał Brodaty. Razem z nim z uwagi na przerażającą cenę lokalu mieszkał młodszy kolega, Peter, student architektury. Zamieszkanie u Brodatego byłoby dla mnie ze wszech miar korzystne, bo i w samym śródmieściu, i z bezpośrednim dostępem do biura, które, kto wie, mogło mi się przydać, i z dwoma wejściami do budynku z dwóch różnych stron, istniał wszakże jeden szkopuł. Brodaty, co tu ukrywać, był najprzystojniejszym facetem w biurze. Z profilu był podobny do Konrada Mazowieckiego. Nie znałam wprawdzie osobiście Konrada Mazowieckiego i o ile wiem, Matejko też nie znał, ale wizerunek stworzył i odtąd już przepadło, Konrad Mazowiecki musiał wyglądać właśnie tak. Brodaty więc z profilu przypominał monarchę, en face zaś był wielce urodziwy, acz brodaty, i niepokoiła mnie nieco myśl o Diable, który mógł być tym faktem nad wyraz zdegustowany.
      Miałam jednakże do załatwienia bardzo ważne rzeczy i głupstwa mi były nie w głowie, kiedy więc Brodaty, wśród radosnych chichotów całego personelu, wyraził zgodę, bez namysłu udałam się po walizkę. Chciałam się już pozbyć zbędnych komplikacji i zająć poważniejszymi sprawami.
      Na placu Świętej Anny panowała cisza i błogi spokój. Zbliżając się do bramy rozejrzałam się wokoło, ale nie zauważyłam żadnych podejrzanych indywiduów, poza bosym młodzieńcem, siedzącym na ławce na skwerku. Nogi go widocznie bolały, bo zdjął buty i postawił obok siebie. Wyjątkowo nie miał brody, ale za to przyodziany był w damską, kloszową, kwiaciastą bluzkę, zapinaną na plecach, ze stójką i szerokimi rękawami. Ostatni krzyk. Znam ten fason, bo sama kupiłam sobie dwie kiecki tym się tylko różniące od koszuli młodzieńca, że nieco dłuższe. Wnioskując z jego wyrazu twarzy miał święte prawo być stałym klientem interesującego mnie przedsiębiorstwa.
      Przytrzymałam bramę, żeby nie trzasnęła, na palcach przeszłam przez podwórze i również na palcach weszłam na naszą dawną klatkę schodową.
      Poddasze było przygotowane do remontu. Kocioł w pralni został zdemontowany, nasze dawne dwa pokoje oczyszczono z mebli i innych niepotrzebnych dodatków, stara posadzka w jednym z nich była zerwana, ale kufer Alicji tkwił na swoim miejscu pod ścianą, tam gdzie go zostawiła. Przyjrzałam mu się z rzewnym wzruszeniem. Oto, można powiedzieć, stałam u wrót tajemnicy!
      Wrota tajemnicy jednakże były zamknięte na mur, na żelazo, na beton. W dodatku w ogóle trudno się było do nich dostać, bo zastawiono je różnymi rzeczami, a żeby było jeszcze śmieszniej, to docierać do nich trzeba było na czworakach. Skośny dach, zaczynający się nad samym kufrem na wysokości osiemdziesięciu centymetrów, uniemożliwiał przyjęcie naturalnej człowiekowi pozycji. Przelazłam więc przez różne stołki i skrzynki i nie mogąc się wyprostować usiadłam na oparciu kanapy, które leżało tam samodzielnie, bez kanapy. I zabrałam się do pracy.
      Miałam przy sobie czterdzieści osiem kluczy, przywiezionych z Warszawy, i sześć, które zdążyłam znaleźć i wypożyczyć sobie z mieszkania Brodatego. Razem pięćdziesiąt cztery. Przy czterdziestym zaczęłam mieć pewne wątpliwości, przy pięćdziesiątym trzecim kończyłam właśnie tracić nadzieję, a pięćdziesiąty czwarty mi się złamał. Na szczęście był to jeden z przywiezionych.
      Zapaliłam papierosa i nieco się zadumałam. Oparcie kanapy było nawet wygodne i sprzyjało rozmyślaniom. Łatwo było Alicji napisać na ścianie: dorobić klucz. Dorobić klucz też nietrudno, ale trzeba mieć model, dorobienie polega na wykonaniu duplikatu. Skąd niby miałam wziąć ten model? Słyszałam wprawdzie kiedyś coś o odciskach w wosku, na podstawie których rozmaici przestępcy dorabiali sobie klucze w niemoralnych celach i przez pewien czas w młodych latach wydawało mi się nawet, że pchają ów wosk do dziurki od klucza, ale z wiekiem straciłam te złudzenia bezpowrotnie i obecnie już śladu po nich nie zostało. Iście niewiele by mi przyszło z zapchania woskiem dziurek w kufrze!
      Nie miałam więc klucza, a przede mną stała potworna machina staroświecka, solidnie wykonana, okuta żelazem, posiadająca z jednej strony zawiasy, a z trzech pozostałych cztery niedostępne mi zamki. Do tej machiny musiałam się dostać.
      Wyobraziłam sobie wiele rzeczy. Komplet wytrychów, o którym nie pomyślałam w Polsce, a który w tym porządnym, przeraźliwie uczciwym kraju był z pewnością rzeczą całkowicie nieznaną. Ogień, wzniecony na betonowej posadzce pralni, który strawiłby drewniane części kufra i pozwolił mi dostać się do środka. Ogień strawiłby bez trudu również i środek. Walec drogowy, rozgniatający całość na miazgę. Helikopter, który uniósłby kufer w przestworza i upuścił z dużej wysokości na bardzo twardą nawierzchnię. Może by się to wówczas trochę rozleciało?...
      Potem zaś przypomniałam sobie, że mam wykształcenie techniczne. Pousuwałam nieco na boki przeszkadzające mi przedmioty i obejrzałam kufer dokładniej. Ostatecznie, to wszystko razem nie jest przecież monolitem, składa się z jakichś części, możliwe, że należy to po prostu rozebrać na drobne kawałki...
      Jest takie, zadziwiająco słuszne, powiedzenie: robota kocha głupiego. Musiało w tym zapewne coś być, że zawsze, przez całe życie wynajdywałam sobie wyjścia z sytuacji najbardziej pracochłonne. Kufer posiadał trzy żelazne okucia, obejmujące go raz wzdłuż i dwa razy w poprzek. W te okucia były wmontowane zarówno zawiasy, jak i zamki. Po to, żeby oddzielić wieko od reszty, należało odśrubować całą tę żelazną dekorację. Akurat zajęcie dla więźnia, skazanego na dożywocie.
      Skoro jednak już raz weszłam na drogę, którą wskazało mi moje techniczne wykształcenie, nie mogłam się cofnąć. Nie znalazłam innego sposobu i ruszyłam pełną parą. Późnym popołudniem udało mi się wreszcie złamać pilnik do paznokci, jedyne dostępne chwilowo narzędzie i chcąc nie chcąc, musiałam zrobić fajrant.
      Świeży powiew od morza otrzeźwił mnie na tyle, żebym się wreszcie zastanowiła nad zdobyciem przyrządów, bardziej odpowiadających moim zamiarom niż narzędzia do manicure. Znałam dwóch ludzi, posiadających znakomicie wyposażone warsztaty stolarskie. Jednym z nich był Gunnar, a drugim Henryk, mąż Anity.
      U Gunnara w domu nikogo nie było, telefon nie odpowiadał, co mnie nawet ucieszyło, bo myśl o nim napełniała mnie ostatnio pewnym niesmakiem, zadzwoniłam więc do Anity. Zaprosiła mnie na kolację, zanim zdążyłam cokolwiek powiedzieć, dotarły już bowiem do niej wieści o tajemniczej śmierci Alicji i chciała się dowiedzieć szczegółów. Nigdy jeszcze jej zaproszenie nie było mi do tego stopnia na rękę.
      Późno już było, więc ze stacji pojechałam do niej taksówką, zastanawiając się po drodze, czy też będzie mi dane kiedykolwiek dotrzeć do tego miejsca w sposób powszechnie stosowany, to znaczy autobusem. Mieszkała w Hvidovre, gdzieś na samym końcu, strasznie daleko, taksówka kosztowała majątek i już od dawna byłam spragniona odwiedzania jej jakąś nieco tańszą metodą. Niestety, jeżdżący tamtędy autobus odznaczał się tą szczególną cechą, że jeździł w kółko, to znaczy miał linię okrężną i tą linią okrężną jeździł w obie strony. Nigdy nie wiedziałam, w którą stronę pojedzie to, w co wsiadłam i w związku z tym nigdy nie wiedziałam, gdzie mam wysiąść. Okolicy rozpoznać jakoś mi się nie udawało, wszystko tam bowiem wydawało mi się jednakowe. Albo ciągnące się kilometrami żywopłoty, albo puste pola. Dwukrotnie próbowałam się uprzeć i dwukrotnie przejechałam całą trasę autobusem dookoła, nie znalazłszy właściwego przystanku, przy czym za drugim razem potwornie zmokłam, bo po opuszczeniu autobusu dokładnie w tym samym miejscu, gdzie do niego wsiadłam, nie mogłam złapać taksówki. Złapawszy zaś, przypomniałam sobie, że mam tylko całe 500 koron w jednym kawałku, musiałam więc znów wysiąść i lecieć rozmieniać. Przez ten czas złapana taksówka odjechała. Zanim złapałam następną, moje uczucia całkowicie przestały przypominać ludzkie. Jeszcze teraz na wspomnienie owych usiłowań zgrzytałam zębami.
      Możliwe, że moje zainteresowanie Henrykiem od chwili przestąpienia progu ich domu było nieco przesadne, ale na szczęście sensacyjne wiadomości, będące w moim posiadaniu, ową przesadę nieco przyćmiły. Henryk, jakby na zamówienie, siedział w piwnicy i coś dłubał w warsztacie, nie musiałam więc nawet nic udawać, bo moja namiętność do drewna była im od dawna doskonale znana. Popędziłam do piwnicy i pożyczyłam sobie od niego mnóstwo nad wyraz pożytecznych rzeczy z piłką do metalu włącznie, przysięgając na klęczkach, że oddam w poniedziałek.
      Potem już mogłam się spokojnie oddać na pastwę spragnionej wiadomości Anity. Trzymając się ściśle instrukcji majora i Diabła, dotyczących tego, co wolno mi mówić, mając jeszcze w dodatku własne zdanie na ten temat, musiałam niewątpliwie uczynić na niej wrażenie całkowicie ślepej, głuchej i tępej kretynki. Albo też morderczyni, jedno z dwojga, trzecią możliwość ciężko było znaleźć.
      Pomimo to Anita nie wyrzuciła mnie za drzwi, tylko wzięłyśmy sobie kawę i usiadłyśmy przy długim, niskim stole, mającym z jednej strony kanapę, a z drugiej fotele. Na ścianie nad kanapą wisiał dywan, a na nim olśniewająca kolekcja trofeów, pochodzących z licznych podróży Anity do najrozmaitszych zakątków świata. Usiadłam na fotelu akurat naprzeciwko kanapy, dywanu i kolekcji.
      Bardzo długo ględziłam do niej najrozmaitsze brednie bezmyślnie patrząc na to muzeum przede mną, aż wreszcie coś mnie zastanowiło. Obok hinduskiej fujarki wisiał jakiś dziwny przedmiot, którego przeznaczenia nie sposób było odgadnąć. Nieduży, cienki kawałek żelaza., przewiązany w środku czerwoną wstążeczką.
      - A to coś z czerwoną kokardką, to co? - spytałam, pokazując to palcem i przerywając na chwilę rozważania o ewentualnej winie Zbyszka.
      Anita, siedząca na kanapie, obejrzała się za siebie.
      - Memento - odparła. - Połowa rożna do szaszłyków.
      - Proszę? - zdziwiłam się. - Dlaczego połowa i dlaczego memento?
      - Bo wyobraź sobie, drugą połowę ktoś ukradł. Nawet nie wiem kiedy. W ogóle bym tego nie zauważyła, ale znalazłam tę drugą część pod kanapą przy okazji szukania zupełnie czego innego. Ktoś odłamał tę połowę z rączką i zabrał, a tylko to zostało. Specjalnie powiesiłam z nadzieją, że jeśli złodziej mnie odwiedzi, to na ten widok zblednie, zadrży albo coś w tym rodzaju.
      - A jak wyglądała ta rączka? - spytałam, zainteresowana nagle znacznie bardziej.
      - Taki wschodni ornament, płaska, miedziana.
      Milczałam, wstrząśnięta odkryciem. Dobrze mi się wydawało, że musiałam gdzieś widzieć narzędzie, którym zamordowano Alicję. To nawet nie był głupi pomysł, nigdy w życiu nikomu wśród polskich władz śledczych nie przyszłoby do głowy poszukiwać rożna od szaszłyków Anity w Kopenhadze! Małe, nietypowe, łatwo ukryć, nikt go nigdy przy mordercy nie widział...
      - I nie wiesz, kto to mógł być?
      - Nie mam pojęcia. Od wiosny było tu tyle osób różnej narodowości, że już nawet własnych gości nie pamiętam, a co mówić o ich czynach.
      - A może znasz przypadkiem faceta, nazwiskiem Peter Olsen? - zaryzykowałam.
      Gdyby człowiek ze złamanym nosem bywał u Anity, sprawa rozwiązała by się automatycznie. Sam rożen do Polski nie poszedł, ktoś go przewiózł.
      - Peter Olsen? - zastanowiła się Anita. - Nie, chyba nie. To Duńczyk?
      - Zapewne tak. Da się zapamiętać. Ma nos złamany pod kątem prostym, nie jak bokser, tylko właśnie odwrotnie. Może bywał u ciebie?
      - Nic takiego sobie nie przypominam. Znam paru Olsenów, ale Petera z takim nosem z całą pewnością nie. A bo co? Powinnam znać?
      Anita miała ten cudowny zwyczaj, za który jej byłam głęboko wdzięczna i który nader wysoko ceniłam. Najpierw odpowiadać na pytania, a potem dopiero dociekać ich przyczyny i celu. Mnóstwo ludzi postępuje na odwrót, denerwując mnie tym nie wymownie. Jeżeli jednak Peter Olsen u niej nie bywał i rożna nie rąbnął, to nie ma celu o nim ględzić. Udzieliłam jej więc byle jakiej odpowiedzi, całkowicie niezgodnej z prawdą.
      Zbyt późno wróciłam do miasta, żeby rozpoczynać niszczycielską pracę, i na plac Świętej Anny poszłam dopiero nazajutrz, w sobotę. I zaczęłam mieć mnóstwo problemów.
      Być może zdołałabym jakoś wytłumaczyć konieczność dostania się do kufra małżonce dobroczyńcy, która mówiła po francusku. Nie byłam jednak absolutnie w stanie wyjaśnić czegoś takiego cieciowi. Musiałam więc działać w tajemnicy. Musiałam pilnie uważać, czy ktoś nie idzie po schodach. Musiałam zachowywać się bezszelestnie. Musiałam zrobić wokół kufra wolną przestrzeń, usuwając wszystkie graty w taki sposób, żeby zmiana nie rzucała się w oczy. Liczyłam się z tym, że, być może, moje interesujące zajęcie nieco się przeciągnie i będę musiała oddawać mu się z przerwami na sen i posiłki. Do tego jeszcze miałam komplikacje z drzwiami.
      Pralnia, jako taka, składała się z dwóch różnych pomieszczeń, właściwej pralni i suszarni, do których to pomieszczeń prowadziło dwoje drzwi z klatki schodowej. Zarówno kufer, jak i ja znajdowaliśmy się w części będącej suszarnią, klucz zaś miałam od części, będącej pralnią. Drzwi do suszarni były zamknięte na kłódkę, która była nowością, klucza do niej nie miałam i przechodziłam przez pralnię, oblatując pomieszczenia wokoło. Razem z kufrem tkwiliśmy prawie pod samymi drzwiami, tymi zamkniętymi na kłódkę. Z jednej strony to było nawet bardzo dobrze, bo nikt nie mógł tędy wejść nagle, ale znów z drugiej gdyby wszedł przez pralnię za moimi plecami, niemiałam gdzie uciekać. Nie wiedziałam co prawda dokładnie, dlaczego miałabym uciekać, ale na wszelki wypadek wolałam mieć tę możliwość.
      Nieco zaniepokojona i bardzo przejęta przystąpiłam do katorżniczej pracy. Udało mi się odkręcić jedną śrubkę i właśnie poruszyłam następną, kiedy usłyszałam, że ktoś idzie po schodach. Szedł bardzo cicho, ale siedziałam przy samych drzwiach, nie robiłam żadnego hałasu i docierał do mnie każdy dźwięk z klatki schodowej.
      Przerwałam swoje zajęcie, przestałam oddychać i czekałam, co będzie. Ten ktoś dotarł na ostatni podest i nagle zapanowała absolutna cisza. Ja nie oddychałam w środku, a on chyba nie oddychał na zewnątrz. Chwilę to trwało i nagle ten ktoś zapukał. Zupełny idiotyzm, pukać do drzwi nie używanej pralni! To było jednak tak niespodziewane, że już otworzyłam usta, żeby odruchowo odpowiedzieć proszę, ale, na szczęście, jakoś się od tego powstrzymałam.
      W popłochu rozważałam, kto to mógł być. Nie cieć, bo cieć nie wygłupiałby się z pukaniem, tylko spokojnie otworzył byle które drzwi i wszedł. Ktoś z lokatorów? Po diabła by pukał?! Nie, to musi być obcy.
      Ten ktoś znów zapukał. Jak żywa stanęła mi przed oczami owa scena z niedawnej przeszłości, kiedy ktoś pukał do przeciwległych drzwi, a Alicja postanowiła nie otwierać i nie wiadomo dlaczego wydało mi się, że to musi być ta sama osoba. Dreszcz niepokoju przeleciał mi po plecach i zrobiło mi się równocześnie zimno i gorąco. Tajemnicze indywiduum na schodach czyniło starania, żeby mnie doprowadzić do rozstroju nerwowego, zapukawszy bowiem po raz trzeci, zaczęło grzebać czymś w kłódce. Możliwe, że kluczem. Najciszej jak mogłam, na czworakach, żeby mnie nie można było dojrzeć przez dziurkę od klucza, przelazłam przez graty i dotarłam na róg pralni. Jeżeli ten ktoś wejdzie do suszarni, to ja pryskam przez pralnię, trudno, bierz diabli narzędzia Henryka.
      Złośliwy stwór na schodach poniechał kłódki i dla odmiany zaczął grzebać kluczem w drzwiach od pralni, właśnie tych, którymi zamierzałam opuścić straszne miejsce w razie potrzeby, odcinając mi w ten sposób drogę ucieczki. Zrobiłam się już bez mała nieprzytomna, kiedy ów nagle przestał mnie straszyć.
      Przez chwilę na schodach panowała znów niczym nie zmącona cisza. Nie mogłam wyjrzeć przez dziurkę od klucza, zdawałam sobie bowiem sprawę z tego, że gdybym po drugiej stronie ujrzała drugie oko, padłabym trupem na miejscu. Wolałam więc raczej nie ryzykować. Tkwiłam tak nieruchomo kilka tysięcy lat, nie oddychając, bliska uduszenia, aż wreszcie usłyszałam, że ów jakiś odchodzi.
      Po nieco mniejszej ilości lat uwierzyłam w swoje szczęście, wróciłam na oparcie kanapy, wypaliłam papierosa i trochę przyszłam do siebie. Właściwie od początku liczyłam się z tym, że będę miała konkurencję. Z całą pewnością to był ktoś obcy, kto wszedł w ciągu dnia, kiedy brama jest otwarta, i usiłował się dostać do pralni, a zapewne także i do kufra. Nie pchał się tu chyba po to, żeby sobie trochę posiedzieć na tym oparciu od kanapy! Miałam nad konkurencją tę przewagę, że posiadałam klucz i swobodnie bywałam w środku. Oni zaś prawdopodobnie z uzyskaniem klucza do drzwi mieli ten sam problem, co ja z kluczem do kufra, widocznie wytrychy są tu istotnie mało popularne...
      Zdopingowana objawieniem się strony przeciwnej ruszyłam na nowo do ataku na kufer. Cóż to było za potwornie oporne bydlę! Do wieczora odkręciłam sześć śrubek, a czułam się tak, jakbym samodzielnie wzniosła piramidę Cheopsa. Aczkolwiek całe życie byłam za równouprawnieniem, to jednak musiałam teraz stwierdzić, że ta kupa zardzewiałego żelastwa wymaga solidnej, męskiej ręki. W moim wykonaniu mogło to potrwać nieskończenie długo!
      W wielce ponurym nastroju jechałam nazajutrz na Amager. Przeklęta machina za żadne skarby świata nie chciała ujawnić swoich tajemnic. Ja zaś swoich również ujawnić nie tyle nie chciałam, ile zwyczajnie nie mogłam. W żaden sposób nie mogłam powiedzieć duńskim glinom, że hurtowy handel narkotykami odbywa się na wyścigach, że jest w to zamieszany niejaki Peter Olsen ze złamanym nosem, że bierze w tym udział mały łysy w kapeluszu i że w związku z tym cennego artykułu należy szukać w sklepie jego syna. Absolutnie nie mogłam tego powiedzieć, bo zdradzając owe sekrety musiałabym wyznać, skąd je znam.
      Wszelkimi siłami umysłowymi szukałam wyjścia z głupiej sytuacji i tak byłam tym zaabsorbowana, że przepuściłam nadjeżdżającą dwójkę. Jechałam tramwajem siłą przyzwyczajenia. Swymi czasy stwierdziliśmy oboje z Michałem, że im gorszą komunikacją dąży się na tereny rozpusty, tym więcej się wygrywa. Taksówki szkodzą, a spośród nich białe mercedesy powodują klęskę zgoła straszliwą. Białych mercedesów jest, niestety, najwięcej, tak że niekiedy w ogóle nie sposób znaleźć nic innego, należy więc jeździć tramwajem lub chodzić piechotą. Piechotą to byłoby tak z półtorej godziny.
      Przepuszczenie tramwaju i uporczywa niechęć do taksówek miały ten skutek, że przybyłam na Amager w ostatniej chwili tuż przed pierwszym biegiem i już wszystkie miejsca w knajpie były zajęte. Przeleciałam się więc między stolikami szukając znajomych gąb i na zewnątrz przy samej siatce znalazłam naszego Norwega. Był to młody człowiek, szalenie sympatyczny i nieprzeciętnie inteligentny, który od pierwszej chwili bez żadnych oporów pojął, że Florens jest kobyłą. Poznaliśmy go z Michałem już bardzo dawno temu niemal w tym samym miejscu, w którym siedział w tej chwili.
      Przysiadłam się więc do Norwega, który akurat wypełniał vifajfa i od razu udzieliłam mu informacji, że w drugim biegu przychodzi Kivitok. Szóstka zacznie vifajfa. Stosunkowo łatwo było mi z nim rozmawiać, bo mówił po francusku znacznie lepiej ode mnie.
      - Kivitok? - powiedział z powątpiewaniem. - Dlaczego? Karat Lloyd jest znacznie lepszy. Właściwie najlepsza jest Haslevpigen, ale ona może galopować. A Kennion? Dlaczego Kivitok?
      Tego rodzaju informacje udzielane na wszystkich torach świata wprowadzają zamieszanie w najbardziej odporne umysły. Norweg zawahał się i patrzył na mnie pytająco.
      - Jestem absolutnie pewna, że Kivitok - odparłam stanowczo. Nie mogłam mu wytłumaczyć w obcym języku, że Kivitok chodził po mnie od wczesnej wiosny, kiedy po torze chodził bardzo źle i przychodził ostatni. Teraz właśnie przestał chodzić po mnie, a takie konie, które chodzą po mnie, kiedy chodzą bardzo źle, zaczynają chodzić bardzo dobrze natychmiast, kiedy przestaną chodzić po mnie. Wobec czego Kivitok był pewny. Nie umiałam mu wyjaśnić tego skomplikowanego chodzenia, nawet nie próbowałam, tylko z uporem twierdziłam, że ja wiem swoje. Norweg wpadł w rozterkę.
      - Chciałem grać za trzydzieści sześć koron - powiedział niepewnie. - To byłoby za siedemdziesiąt dwie... Tak pani myśli?... Przegrałem w tym sezonie tysiąc koron...
      Popatrzył na mnie, popatrzył w dal, popatrzył na program, machnął ręką i wstawił Kivitoka.
      Przypadek... Oczywiście, że to był przypadek, tak jak przypadkiem była kiedyś nasza idiotyczna gra na czternaście jeden. To już tak bywa, że wszelkie dziwaczne historie przytrafiają nam się przypadkowo. Nikt przecież nie zmierza świadomie do tego, żeby się wmieszać w zbrodnię, wpaść pod samochód czy dostać w arbuz na ciemnej ulicy. Nikt nie lata po mieście z wytrzeszczonymi oczami celem dostrzeżenia czegoś podejrzanego, ani nie przebiera starannie w znajomych, usiłując przyjaźnić się tylko z potencjalnymi przestępcami. Wprawdzie przypadkom, jak wiadomo, należy pomagać, ale to już się czyni zazwyczaj bezwiednie. Bóg mi świadkiem, że nie miałam pojęcia, jakie rezultaty przyniesie moje wpieranie w Norwega Bogu ducha winnego Kivitoka. Co śmieszniejsze, sama na niego w ogóle nie zagrałam... W pozostałych biegach byłam zgodna z Norwegiem i z dużym zdumieniem stwierdziłam, że w ostatnim vifajfowym miał czwórkę, niejakiego Fritsa Roota. Ja go też miałam, ale tylko dlatego, że w swoich ostatnich czterech gonitwach miał następujące miejsca: l, O, l, O i wobec tego wypadało, żeby znów miał 1. Zero oznacza, że koń nie wchodził w skład pierwszej piątki. Żadnych innych powodów obstawienia Fritsa Roota nie było, a nie sądziłam, żeby Norweg również miał się kierować takimi osobliwymi kryteriami, zdziwiłam się więc niewymownie.
      Za chwilę zdziwiłam się jeszcze bardziej, bo Kivitok istotnie przyszedł pierwszy. Sama przedtem nie wierzyłam w swoje gadanie. W następnym biegu przyszedł koń, który był głównym faworytem Norwega, a zaraz potem jedna z moich ukochanych klaczy, Katherine C. Norweg miał już trzy kolejne trafienia! Uprzednio zamierzałam mniej zwracać uwagi na grę, a więcej na otoczenie, popętać się trochę między ludźmi i kasami z nadzieją, że może wpadnie mi w oko coś, co rozwiąże mój podstawowy problem, teraz jednak poczułam się przejęta. Kivitok był takim fuksem, że zapowiadała się potężna wygrana, a Norweg miał szansę. Zaczęłam być prawie tak zainteresowana, jakbym sama była na jego miejscu.
      Po piątym biegu normalnym, a czwartym vifajfo-wym Norweg zaczął być wyraźnie zdenerwowany. Przyszedł główny faworyt toru, którego włączył do swojego vifajfa i teraz miał już cztery trafne.
      - Po trzech biegach jest tylko pięćdziesiąt jeden dobrych kuponów - powiedział. - Jest nadzieja, że będą płacili za cztery trafne. Nadziei na ostatni bieg to ja nie mam.
      W ostatnim biegu vifajfowym, a szóstym kolejnym szedł Frits Root, o którym zupełnie zapomniałam, i zagrałam na coś innego. Konie ruszyły ze startu. Norweg nie mógł już usiedzieć i zerwał się z miejsca. Poszłam za jego przykładem i obydwoje uwiesiliśmy się na siatce. Ostatni wiraż, konie weszły na prostą wielką kupą i nagle coś wyszło do przodu...
 Quatre!!! - wrzasnął Norweg nieprzytomnie. - Numero quatre!!! Mais c'est impossible??? 
Numero ąuatre to był właśnie Frits Root!
      W momencie kiedy konie dochodzą do mety, pawilon wyścigów mógłby się spokojnie zawalić za plecami i nad głowami graczy i nikt by na to nie zwrócił uwagi. Na wrzask Norwega jednakże kilka osób ze stojących pod nami, za siatką, odwróciło się, mętnie i w roztargnieniu rzucając na niego okiem. Nagle ujrzałam profil jednej z tych osób i odruchowo cofnęłam się gwałtownie do tyłu. Schowana za Norwegiem patrzyłam, jak człowiek ze złamanym nosem oddala się i ginie w tłumie.
      Potem nagle podjęłam decyzję. Złożyłam Norwegowi gratulacje już prawie w biegu i dogoniłam człowieka ze złamanym nosem w momencie, kiedy żegnał się z jakimś facetem, opuszczając teren wyścigów. Ów inny facet, chudy blondyn w okularach, któremu zdążyłam się pośpiesznie przyjrzeć na wszelki wypadek, wmieszał się w tłum i po chwili zniknął mi z oczu. Upośledzony na obliczu Peter Olsen zaś udał się na lewo w kierunku parkingu.
      Może bym i poszła za nim, narażając się na jakieś niewiadome niebezpieczeństwo i popełniając następny w życiu idiotyzm, gdyby nie to, że w ostatnim biegu szła Florens. Nie mogłam jej przecież nie zobaczyć! Norweg świecił własnym światłem, przyćmiewającym bez mała słoneczne, i w kilku różnych językach równocześnie wyrażał mi swoją bezgraniczną wdzięczność za Kivitoka. Zaprosił mnie na whisky, na kolację, nie wiem na co jeszcze, bo nie wszystko rozumiałam, zwłaszcza z norweskim miałam pewne trudności, i niewiele brakowało, a byłby padł przede mną na kolana.
      - Czego pani chce?! - wykrzykiwał z temperamentem zgoła nie skandynawskim. - Wszystko dla pani! Wszystko!
      Z tego wszystkiego pewnie bym sobie chlapnęła double whisky, gdyby nie przeklęty kufer Alicji. Nie dla mnie były na razie niewinne rozrywki.
      Przez megafon ogłosili, że ze wszystkich vifajfów pozostał tylko jeden z pięcioma trafieniami, co oznaczało 70 tysięcy koron, poleciał więc odebrać swoją wygraną. Wrócił, przyniósł mi litr coca-coli i zademonstrował pieniądze, którym przyjrzałam się z dużym zainteresowaniem, bo jeszcze nigdy w życiu nie widziałam takiej kupy forsy na raz. W przeliczeniu PKO to jest około 700 tysięcy złotych, a największa suma, jaką piastowałam kiedykolwiek w rękach, to było 210 tysięcy, stanowiące wypłatę dla klasy robotniczej, kiedy pracowałam na budowie. Nie zazdrościłam mu nawet, bo uważałam, że mu się należy. Sympatyczny facet i w tym sezonie bardzo dużo przegrał...
      W ostatnim biegu zagrałam górą na Florens wyłącznie z miłości, bo nie miała żadnych szans. To był sprint na 1600 metrów, a Florens nadawała się raczej na długie dystanse. W dodatku szły tu konie, mające znacznie lepsze rekordy, 18 albo 19 z ułamkami, podczas gdy Florens miała 20,4 sekundy jako swoje osiągnięcie życiowe. Ale trudno, musiałam ją zagrać. Norweg też był zdania, że Florens nie da tu rady i chociaż moja miłość do niej zaczęła mu się nieco udzielać, to jednak zagrał na co innego.
      Konie zaraz po starcie przeleciały przed nami, obleciały tor, na początku prostej wyszedł do przodu Fluks Garbo i nagle, zaraz za nim, wyszła Florens! Ale jak wyszła!!! Nie wierząc własnym oczom patrzyłam, jak bez żadnego trudu, bez wysiłku, dogoniła tego Fluksa Garbo, przeszła obok niego, przegoniła go, wyszła na pierwsze miejsce, przyszła do mety, jak chciała, o półtorej długości, o dwie!!! Hrabia Petersen wdzięcznie potrząsał lejcami w górze... Dostałam szału radości chyba większego niż Norweg po vifajfie. Florens pobiła swój rekord, zrobiła 18,8 sekundy! Słoneczko złote, kwiatuszek kochany, przyszła pierwsza na sprincie!!!
      Oprzytomniawszy nieco uświadomiłam sobie, że skutkiem wygranej górą będę teraz musiała stać w ogonku po 38 koron. Trudno, niech będzie, dla Florens nawet w ogonku postoję!
      Norweg poszedł łapać taksówkę, a ja, stojąc w tym ogonku, otrzeźwiała już po wybuchu bezinteresownego szczęścia, melancholijnie porównywałam sobie wysokość naszych wypłat. Właściwie przydałby mi się taki pieniądz, siedemdziesiąt patyków w obcej walucie, dlaczegóż by nie? Kupiłabym drugi samochód i przejechałabym nim w drodze powrotnej przez całą Europę. Sama przyjemność!
      Tak sobie rozmyślając patrzyłam w stronę kasy, wypłacającej wyłącznie vifajfy, która teraz, po wypłaceniu jedynego trafnego, powinna być już zamknięta. Tymczasem była otwarta. Nic mi to jakoś nie nasunęło na myśl, stałam, patrzyłam i wspominałam sobie z rozrzewnieniem, jak ta Florens pięknie wyszła, aż do chwili kiedy do tej kasy vifajfowej podszedł jakiś człowiek.
      Najpierw pomyślałam, że go musiałam chyba gdzieś widzieć, a potem przypomniałam sobie, że to on właśnie żegnał się przed wyjściem z Peterem Olsenem, i coś mi w środku piknęło. Chudy blondyn w okularkach podał coś kasjerowi i natychmiast dostał pieniądze. Odbyło się to tak naturalnie, że gdybym nie widziała na własne oczy, że jedyny trafny należał do Norwega, który swoją wygraną ma w kieszeni, nigdy w życiu nie zaświtałoby mi żadne podejrzenie. Ocknęłam się ze swojego rozanielenia i z wrażenia aż mnie zatkało.
      Takie zdumiewające powodzenie jeszcze mi się chyba jak żyję nie przytrafiło! Mój podstawowy problem sam się rozwiązał! I przez co, przez głupiego Kivitoka! Gdyby Norweg nie miał pięciu trafnych, płaciliby za cztery i do tej kasy leciałyby tłumy. Opatrzność mnie chyba natchnęła!
      Zanim odebrałam swoje 38 koron, miałam już ułożoną bardzo piękną historię. Na Petera Olsena z ekstrawaganckim nosem zwróciłam uwagę już w Warszawie, kiedy nas ganiał granatowym oplem. Zauważyłam go na wyścigach, jak rozmawiał z niemrawym blondynem. Mam pamięć wzrokową i specjalnie zwracałam na nich uwagę. Niemrawy blondyn poszedł odbierać pieniądze, podczas gdy ja wiem, że to Norweg i tak dalej. O Peterze Olsenie, atrakcyjnym z uwagi na nos, rozmawiałam z kolegą, który twierdził, że go widział z małym łysym w kapeluszu w poufnej rozmowie. Małego łysego znam i wiem, że jego syn ma sklep, wobec czego uważam, że można wydedukować... Reszta należy do glin, niech sobie sprawdzają moje dedukcje. Najwyżej mogę się im wydać podejrzanie inteligentna.
      Zanim jednak do nich pójdę, niechże wreszcie otworzę tego upiora po protoplastach! Natychmiast do pralni!!!
      Doznałam przypływu nowego wigoru i z rozpędu zalęgła się we mnie błoga i zbawienna myśl, która powinna była zalęgnąć się już godzinę temu, żeby poprosić Norwega o pomoc. Przyjmę jego zaproszenie na whisky, zjem kolację ostatecznie, zjem arszenik, ale niech mi przedtem pomoże otworzyć wstrętną machinę. Norweg, którego zachwyciłoby w tej chwili prawdopodobnie nawet mycie szaletów miejskich, przystał na moją propozycję z radością. Nie wyjaśniałam mu szczegółowo przyczyn, dla których włamuję się przemocą do kufra na cudzym strychu, ponieważ wyraźnie było widać, że jest mu wszystko jedno.
      - Ostatni dzień! - mówił w euforii. - Ostatnia możliwość! W tym tygodniu przyjeżdża moja narzeczona, która mi zabrania chodzić na konie! Ostatni dzień - tyle szczęścia!
      Miałam nadzieję, że szczęście potowarzyszy mu nadal i zdołamy dokonać zamierzonego dzieła, zanim zostaniemy przez kogokolwiek przyłapani. Udało nam się dostać do pralni bez zwracania na siebie uwagi, jeśli nie liczyć kędzierzawego i pryszczatego młodzieńca, który stał akurat przed bramą i Bóg mi świadkiem! dłubał palcem w nosie. Przyjrzał nam się wzrokiem przygnębiająco bezmyślnym i przez chwilę miałam mgliste wrażenie, że go już raz widziałam, ale uznałam, że musiałam pewnie widzieć z pięćdziesięciu takich samych i już mi się mylą.
      Na terenie pralni kazałam Norwegowi mówić szeptem i chodzić na palcach, co było całkowicie sprzeczne z jego aktualnym stanem ducha. Znacznie chętniej z pewnością śpiewałby głośno i tańczył, przytupując, i nawet miałam obawy, że może się w jakimś momencie zapomnieć. Zastosowana przeze mnie metoda otwierania nieco go zdziwiła, nieśmiało zaproponował, żeby może raczej spróbować dobrać klucz, ale dał się przekonać. Przystąpiliśmy do odkręcania pozostałych pięćdziesięciu milionów śrubek.
      Większość z nich była zardzewiała i wtopiona w żelazną blachę na mur. Męska ręka okazała się nadzwyczaj przydatna, zwłaszcza że w obawie przed hałasem kategorycznie sprzeciwiałam się stosowaniu bardziej gwałtownych metod w rodzaju opukiwania. Norweg stosował się do zaleceń posłusznie, acz z pewnym wysiłkiem.
      Pracowaliśmy tak w pocie czoła z półtorej godziny, zaczęło się ściemniać, wreszcie przyszła chwila, kiedy trzeba było odsunąć tę kolubrynę od ściany i zająć się jej tylną stroną. Ostrożnie rozpoczęliśmy przemeblowanie, przesuwając graty, nader liczne i urozmaicone, i w pewnym momencie Norwega unieruchomiło tak nieszczęśliwie, że nie mógł się ruszyć bez mojej pomocy. Chciałam odłożyć trzymaną w rękach wielką górę papierowych opakowań, pochodzących chyba jeszcze z czasów Alicji, i podtrzymać odsuwane przez niego deski, żeby nie runęły z hukiem, ale zanim zdążyłam uczynić zamierzony ruch, usłyszałam, że ktoś idzie po schodach. Zamarłam w miejscu i Norweg, z konieczności, też. Stał przy tym szalenie głupio, akurat naprzeciwko dziurki od klucza, która była chyba dziurą po lufie armatniej. Znajdowała się znacznie wyżej niż skobel i sądząc po użyciu kłódki, nie służyła swojemu przeznaczeniu. Ktoś, kto by przez nią zajrzał, zobaczyłby nieco niewyraźnie, bo w zapadającym mroku głowę Norwega. Wyraźnie czy nie, nie życzyłam sobie, żeby cokolwiek oglądał. Niestety, za żadne skarby świata nie mogłam sobie przypomnieć, jak jest po francusku schylić się, a każda sekunda była droga.
      - Abaissez! - wyszeptałam tragicznie, zdając sobie sprawę z tego, że to oznacza, niech się pan poniży. Nie mogłam uczynić żadnego gestu, bo gruby papier, jak wiadomo, strasznie szeleści. Norweg stał dalej, patrząc na mnie z wyrazem głębokiego zastanowienia na twarzy. Prawdopodobnie usiłował zrozumieć, co też mogę mieć na myśli.
      Francuskiego zapomniałam do reszty, ale za to przypomniało mi się, co jedna pani powiedziała do jednego pana w podobnych okolicznościach na angielskim filmie kryminalnym. Słusznie byłam zdania, że kryminały są szalenie pożyteczne.
      - Get down!!! - wybulgotałam dramatycznym szeptem i inteligentny młody człowiek, natychmiast wykonał figurę gimnastyczną, godną radzieckiego baletu. Doprawdy, razem z tymi deskami nie przyszło mu to łatwo! Jak mi później wyjaśnił, zadziałał u niego odruch, również pochodzący z filmów kryminalnych. Miał przy sobie cholernie dużo pieniędzy, sytuacja zrobiła się nagle pełna napięcia i przez moment wydawało mu się, że ktoś będzie strzelał przez dziurkę od klucza!
      Tamten ktoś dotarł już na nasz podest. Norweg tkwił w figurze baletowej, światła jeszcze nie zdążyłam zapalić i teraz przez dziurkę od klucza mógł sobie patrzeć do upojenia. Byle tylko nie otworzył drzwi.
      Nie próbował. Stał za nimi i oddychał, nie wiem, astmę miał czy co, bo sapał jak hipopotam. Albo może polipy w nosie. W towarzystwie Norwega jakoś mniej się bałam, a za to byłam wściekła, bo ostatecznie jak długo można trwać w bezruchu w cyrkowych pozycjach!
      Uczyniłam kiedyś interesujące spostrzeżenie. Zauważyłam mianowicie, że przez pełne trzy godziny można trzymać jedną rękę w tej samej pozycji, w ogóle jej nie zmieniając i zupełnie się tego nie odczuwa, pod warunkiem wszakże, że ta ręka spoczywa na kierownicy samochodu. We wszystkich innych okolicznościach dwie minuty wydają się wiekiem.
      Ów astmatyk z polipami stał na podeście mniej więcej około dwóch tysięcy lat. Wreszcie sapnął głośniej i zszedł, ale tylko pół piętra. Robił na tym półpiętrze coś, czego nie mogłam w pierwszej chwili sprecyzować i dopiero po długim namyśle pojęłam, że zapala fajkę. Cmokał i sapał, jakby specjalnie chciał nas zagłuszyć.
      Zaczęłam mieć tego zupełnie dość. Możliwie bezszelestnie odłożyłam opakowania, uwolniłam Norwega od desek, przekręciliśmy kufer i z determinacją zabraliśmy się do dalszej roboty. Powoli dochodziłam do stanu, w którym raczej zepchnęłabym ze schodów cały batalion bandytów, niż pozwoliła sobie przeszkodzić.
      Prawdopodobnie ze zdenerwowania doznaliśmy nagłego przypływu sił i po omacku odkręciliśmy resztę śrubek. Do zdjęcia okuć jednakże nie można było przystąpić, dopóki tamten hipopotam urządzał palarnię na schodach. Poszłam do pralni i przygotowana na najgorsze wyjrzałam przez dziurkę od klucza.
      Na tle okna dało się zobaczyć górną część faceta, który był nawet nieco oświetlony. Wyglądał przeciętnie, średnio gruby, średnio wiekowy, w kapeluszu, z trochę jakby zmartwionym wyrazem twarzy. Z całą pewnością mogłam przysiąc, że go nigdy w życiu na oczy nie widziałam. Palił sobie spokojnie fajkę, a ja go oglądałam przez dziurkę od klucza w pozycji przykucniętej, aż mi doszczętnie zdrętwiały nogi.
      W momencie kiedy już miałam otworzyć drzwi i w bezrozumnym szale wrzasnąć do niego po polsku: paszoł won stąd, łobuzie, ów nagle sapnął głośniej, spojrzał w kierunku drzwi, za którymi myślałam o nim nader nieżyczliwie, i zaczął schodzić na dół. Natychmiast zmieniłam kierunek życzeń i zaniepokoiłam się, żeby aby nie zleciał ze schodów, bo w takim wypadku mielibyśmy za chwilę na karku cały dom. Na szczęście nie, schodził dalej, powoli i ostrożnie, ale jednak schodził.
      Wróciłam do Norwega i kufra, zapalając po drodze światło.
      - To na nic - wyszeptał Norweg, wskazując odśrubowane okucia. - To jest połączone na stałe z zamkiem, a zamek jest w środku.
      W stanie ducha, do którego właśnie doszłam, nie istniały dla mnie przeszkody. Obejrzałam przeklęty kufer i uznałam, że jest tylko jedno wyjście: odłupać część z zamkiem od reszty wieka. Narzędzia były...
      Po wszystkich szeptach, chodzeniu na palcach, odkładaniu śrubek na podłogę tak, jakby każda z nich była śmierdzącym jajkiem, wzięłam teraz do ręki buchwel i ruszyłam! Norweg zbaraniał.
      - Ależ to robi hałas! - wrzasnął, przekrzykując straszliwy zgrzyt.
      - Je m'en fiche! - odparłam na to krótko, bo już mnie trafił szlag ostateczny. Co to jest, żeby taka drewniana kobyła tyle czasu zatruwała człowiekowi życie!
      Norweg się wyraźnie ucieszył, odebrał mi buchwel i sam zaczął zgrzytać bez mała w upojeniu. Nawet przy tym nieco pogwizdywał. Koszmarny dźwięk rozlegał się chyba aż w Helsing?re. Po chwili wzmogłam go jeszcze dorzucając akompaniament, bo po odpiłowaniu pierwszej wajchy zaczęłam od razu odłupywać zamek. Narzędzia Henryka były znakomite!
      Możliwe, że w czasie naszej pracy na schody weszły całe tabuny złoczyńców, możliwe, że na naszym podeście tańczyli taniec z szablami Chaczaturiana, nie wiem. Nie byłam w stanie tego stwierdzić. Ogarnięta furią postanowiłam otworzyć to draństwo albo umrzeć! To, co czyniliśmy na cichym poddaszu, niewiele odbiegało od działalności pneumatycznego świdra, którym jeszcze za naszych czasów zrywano nawierzchnię z sąsiedniego podwórza.
      Bóg jeden raczy wiedzieć, jakim sposobem nie wzbudziliśmy powszechnego zainteresowania. Możliwe, że było to wynikiem zdumiewającego taktu i powściągliwości Duńczyków, którzy się do siebie nawzajem dziwnie mało wtrącają. Podtrzymywało mnie na duchu wspomnienie, jak swymi czasy wspólnie z Michałem obijaliśmy całe ściany gumą piankową celem ocieplenia apartamentu, używając do tej pracy żelaznej wajchy, tej samej, co do orzechów, oraz obcasa od mojego pantofla. Huk był na całe miasto, usiłowaliśmy więc nawet śpiewać do taktu, zamierzając w ten sposób wpoić w obecnych wówczas dobroczyńców przekonanie, że być może uprawiamy jazz. Śpiew nam nie bardzo wyszedł, ale pies z kulawą nogą nie zaciekawił się tym grzmotem, trwającym cały wieczór. Teraz zaś wiedziałam, że u dobroczyńców nikogo nie ma, mieszkanie piętro niżej jest puste, a pozostali lokatorzy powinni zareagować dopiero, jak się zacznie walić sufit nad ich głowami.
      Norweg piłował, a ja, odłupawszy pierwszy zamek, zaczęłam sobie bezmyślnie oglądać kufer od tyłu, od strony zawiasów. Patrzyłam na te zawiasy i patrzyłam i nagle odezwało się we mnie znowu moje techniczne wykształcenie. Nie precyzując na razie własnych zamiarów, wzięłam do ręki jakiś kawałek żelaza, wzięłam młotek i tak na próbę przyłożywszy żelazo do stalowego trzpienia osadzonego w zawiasie, puknęłam weń młotkiem. Trzpień się poruszył, puknęłam drugi raz i trzpień łagodnie, bez trudu wyszedł. Zawiasy wieka były oddzielone od zawiasów dolnej części.
      Jeszcze przez chwilę patrzyłam na to w bezmyślnym zaciekawieniu, nie zdając sobie sprawy z wagi dokonanego czynu, a potem nagle moja dusza jęknęła.
      - Hej! - wrzasnęłam do Norwega, machając mu młotkiem przed nosem. - Finissez!!!
      Wściekły zgrzyt ustał, Norweg otarł pot z czoła i przyglądał mi się z zainteresowaniem. Puknęłam w trzpień drugiego zawiasu, który wyszedł równie łatwo. Wieko stało otworem.
      - Przepraszam, nic nie rozumiem - powiedział Norweg w uprzejmym osłupieniu. - Dlaczego robiliśmy ten straszliwy hałas?
      Właśnie, żebym to ja wiedziała!...
      - Dla przyjemności - odparłam ponuro, starając się ukryć, co myślę sama o sobie. Nawet nie byłam w stanie odczuć właściwego wzruszenia, godnego tej chwili. Otworzyć kufer.... Otworzyłam. Znaleźć kopertę....
      Znalazłam, dlaczego nie. Nie jedną. Ściśle biorąc w kufrze nie było nic innego, tylko same koperty, najrozmaitszych kolorów i formatów, w ilości około dwustu sztuk. Miałam po dziurki w nosie pobytu w pralni, a odszukanie tej, którą Alicja miała na myśli, mogło zająć następne dwie doby, jeśli nie więcej, zwłaszcza przy okazywanej przeze mnie ostatnio bystrości umysłu. Zgarnęłam więc cały majdan, zawinęłam w jedno z licznych opakowań i opuściłam pomieszczenie z dużą ulgą i z zachwyconym cudownym zakończeniem galerniczej pracy Norwegiem.
      Byliśmy obydwoje przeraźliwie głodni. W przewidywaniu czekających mnie trudności postanowiłam najpierw zjeść kolację, a potem dopiero przystąpić do rozwikłania piastowanej w objęciach tajemnicy. Poza tym nie byłam pewna, czy to, czego się dowiem, nie odbierze mi apetytu.
      Właściwie, zgodnie z wszelkimi regułami powinnam była teraz zalać się w trupa z przerwą w życiorysie, zgubić ten cały, z takim wysiłkiem zdobyty nabój i spowodować jakieś straszliwe komplikacje. Nic takiego jednak nie nastąpiło. Złożyłam zaciekawionemu Norwegowi wyjaśnienia, częściowo nawet zgodne z prawdą, tłumacząc mu, że przyjaciółka, właścicielka kufra, która nie może aktualnie opuścić granic Polski, kazała mi się do niego dostać, zgubiwszy uprzednio klucz. Konieczność robienia z tego tajemnicy uzasadniłam wymyśloną na poczekaniu gwałtowną niechęcią państwa domu do nas obu. W trakcie tych wyjaśnień zaś przyszła mi do głowy następna odkrywcza myśl, odnośnie mojego towarzysza. Rzeczywiście, wykorzystywałam tego człowieka zgoła nieprzyzwoicie.
      Przypomniałam sobie, że Alicja mówiła coś o znajomości języka. Interesująca mnie korespondencja mogła być po duńsku. Norweg znał duński i mógł tłumaczyć na francuski. O całej sprawie nie miał zielonego pojęcia, a w jego obecnym stanie ducha nic, poza poczuciem szczęścia, do niego nie docierało.
      Propozycję towarzyszenia mi o północy do biura przyjął bez mała entuzjastycznie, co mnie nawet nieco zdziwiło. Później dopiero pojęłam, że objawiała się w nim w ten sposób bezgraniczna wdzięczność za Kivitoka. Pewnie, siedemdziesiąt tysięcy koron!... W dniu dzisiejszym istotnie był gotów zrobić dla mnie wszystko.
      Nastawił sobie radio w sąsiednim pokoju i na razie miałam go z głowy. Wysypałam koperty na stół i przejęta, wzruszona, zaczęłam w nich grzebać.
      Rachunkom z prawie wszystkich sklepów Kopenhagi dałam spokój od razu. Prospektom biur podróży też. Listy od Zbyszka z góry uznałam za nieistotne dla sprawy, własne usunęłam na bok z niesmakiem, przejrzałam wielką kupę druków, przeważnie dotyczących duńskich podatków, które mnie napełniły jeszcze większym niesmakiem, i wreszcie natrafiłam na dużą, szarą kopertę, w której były tylko pojedyncze arkusiki różnych listów, już bez oddzielnych kopert. Wyjęłam jeden na chybił-trafił. Był po niemiecku, do Alicji, i nosił podpis Laura. Aha, Laura to ta wiekowa dama, przyjaciółka nieboszczki ciotki. Następny, też po niemiecku, był od samej nieboszczki. Już go chciałam również odłożyć, kiedy nagle dostrzegłam na nim jakieś znaki.
      Alicja, chyba Alicja, bo któż by inny? Znaki były zrobione pomarańczowym flamastrem, a rzadko kto tego w Polsce używa. Właściwie tylko architekci i plastycy, z całą pewnością zaś ciotka Alicji nie była nikim takim. Przypuszczalnie więc Alicja podkreśliła w tekście niektóre litery i te litery wypisała potem u dołu. Tak, to było pismo Alicji. Litery razem składały się na dwa imiona i nazwiska: Laura" i Aksel Petersen. Dalej widniały trzy wykrzykniki.
      Przyglądałam się temu przez chwilę nic nie myśląc, a potem poczułam, jak mi serce zaczyna pikać nadzieją. Czyżby to było to? Czyżby to była właśnie ta koperta, którą miałam odnaleźć? Laura?... Nie znam Aksela Petersena, w życiu o nim nie słyszałam, a Laura? Co tu robi Laura?
      Wyciągnęłam byle który następny list. Znów od Laury, po niemiecku. Na czystym kawałku strony ręką Alicji było napisane: czwartek, 17.28. Zapytać Leszka.
      Z szalonym wysiłkiem i w głębokim skupieniu spróbowałam odcyfrować niemiecki tekst. Zrozumiałam z niego, że jakiś człowiek robi coś w wodzie i że przyjeżdża do Kopenhagi w czwartek. Istotnie, 17.28 to była godzina przyjazdu pociągu, którym się jeździ z Warszawy. Spojrzałam na datę listu. 17.10.66. Jesień zeszłego roku. Zapytać Leszka w wodzie. Nie, coś nie tak. Zapytać Leszka... W wodzie...
      W jakiś sposób te słowa skojarzyły mi się ze sobą i zastanawiałam się nad nimi przez długą chwilę. Aha, nic w tym dziwnego, przecież Leszek Krzyżanowski pływa. Co ten człowiek robił w wodzie? Utopił się, a potem przyjechał do Kopenhagi? Prawda, Leszkowi się jeden utopił...
      Poczułam, że w moim umyśle tworzy się jakiś dziwny zamęt i nie chcąc dopuścić do dalszego jego rozwoju pośpiesznie wyciągnęłam następny list. Po duńsku. Zerwałam się z miejsca i popędziłam do sąsiedniego pokoju, nie fatygując się wołaniem, bo radio ryczało tak, że Norweg nie usłyszałby nawet trąb jerychońskich.
      Przyciszyłam radio i zażądałam tłumaczenia. Norweg przyjrzał się kartce papieru.
      - Bardzo zły charakter - oświadczył z dezaprobatą, mając niewątpliwie na myśli charakter pisma, a nie nadawcy. Zdaje się, że przypadkowo zgadzało się to i z charakterem nadawcy.
      To, co mówił po francusku, zapisywałam sobie od razu po polsku. Nasza wspólna znajomość wszystkich niezbędnych języków nie była aż tak doskonała, żeby tłumaczenie wyszło idealnie. Raczej był to chyba przekład autoryzowany.
      Mój drogi - brzmiał list. - Nie będę długo pisać. Z dezaprobatą dowiaduję się wiadomości. Sytuacja jest bardzo zła i nie możemy pogodzić się z tą stratą. Po śmierci naszego przyjaciela nikt nie wie, gdzie znajduje się ten pakiet. Jego waga była 452 kilogramy. Porozmawiaj z Akselem, on powinien mieć wiadomości. On miał izolację przeciwwilgociową i powinien być w wodzie. Przed podróżą mówiliśmy, że zostawi w głębi wody, obciążony kamieniami. Peter powinien dostać plan tego miejsca. Trzeba sprawdzić, być może, ta idiotka coś wie o tym, jej przyjaciel był kapitanem. Jestem zaniepokojony. Ona nie wie nic więcej i nie trzeba jej mówić. Transport normalny jak zwykle idzie w czymś. Twój przyjaciel L.
      W żaden sposób, niestety, nie zdołaliśmy odgadnąć, w czym idzie ten normalny transport. Norweg nie znał owego duńskiego słowa. I bez tego jednak od pierwszego zdania wiedziałam, o co chodzi. Oczywiście, owa zaginiona przesyłka, wartości jakichś okropnych milionów dolarów. Facet, który nie żyje, przyjaciel-kapitan, coś zrobił w wodzie, Peter, Aksel, Laura...!!!
      - Ja rozumiem, że ten człowiek, który nie żyje, miał izolację przeciwwilgociową i trzeba go znaleźć - powiedział Norweg z wyraźnym niesmakiem, doprowadzając mnie tym nieco do przytomności, bo zamęt w moim umyśle wydatnie się zwiększył.
      - Ja rozumiem więcej, rób tę muzykę dalej - odparłam pośpiesznie i popędziłam na powrót do swojego pokoju, żeby przede wszystkim porównać charakter pisma w listach. Nie mogło być wątpliwości, to było pismo Laury!
      Zapaliłam papierosa i jak sroka w gnat wpatrywałam się w ów list po duńsku, bo to, co zrozumiałam, w żaden sposób nie chciało pomieścić mi się w głowie. Co się dzieje, rany boskie?! Ta stara, excusez le mot, gropa, handluje narkotykami?!
      Pozostałe informacje były już nieco mniej zaskakujące. Leszek istotnie przewoził kontrabandę i to zgoła imponującą! Późniejszy nieboszczyk ukrył ją gdzieś w wodzie zapewne owej nocy, kiedy wszyscy pojechali do Humlebaek. Możliwe, że dlatego później został nieboszczykiem, przeciekły przecież jakieś wiadomości, że Leszek coś wiezie, możliwe, że był podejrzany już wcześniej. Major musiał coś wiedzieć.
      Do kogo był ten list? Nie do owego tajemniczego Aksela, nie do Petera Olsena, bo obaj są tu wymienieni, i z pewnością nie do Alicji, bo zdaje się, że też jest tu wymieniona. Zaraz, data... Listopad ubiegłego roku.
      Musiało być coś więcej. W tym liście nie ma ani słowa o narkotykach, skąd więc Alicja o tym wiedziała?
      Sięgnęłam po dalszy ciąg korespondencji. Znów po niemiecku. Pomyślałam, że chyba zwariuję od tych obcych języków, niemieckiego uczyłam się w pierwszej klasie gimnazjum! I natychmiast uzyskałam odpowiedź na swoje ostatnie pytanie. Ze znacznie mniejszym wysiłkiem, niż się spodziewałam, udało mi się zrozumieć treść listu, będącego chyba czymś w rodzaju informacji technologicznej. Heroina, morfina i opium kłębiły się tam razem, zmieszane z dużą ilością różnych cyfr, oznaczających wagi i ceny. Dowiedziałam się, że z Polski wyjdzie około 50 kilogramów heroiny miesięcznie, że to nie jest dużo i że coś, ale tylko jeden raz. Następny raz w przyszłym roku. Dalej było coś z Francji, coś z NRD, coś do Szwecji i coś do Ameryki. Nie wnikałam już w znaczenie tego czegoś, bo i tak wiedziałam dostatecznie dużo. Alicja musiała się orientować w meritum sprawy od pierwszego zdania, dysponowała bowiem niemieckim perfekt i z całą pewnością nie miała trudności, będących teraz moim udziałem.
      Jakim sposobem te listy trafiły do jej rąk? Musiała zajść jakaś pomyłka, wynikła zapewne z udziału Laury w całej aferze. Alicja nie miała zwyczaju otwierać cudzych listów, te zostały prawdopodobnie przywiezione przez kogoś niewinnego i niezorientowanego, kto wręczył jej całą korespondencję, nie prezentując adresatów. Być może, zaczęła czytać, zanim spostrzegła, że to nie do niej. A potem?... O nie, ja bym się nie poszła chwalić nawet zaprzyjaźnionym kontrabandzistom, że przeczytałam ich zwierzenia!
      Sięgnęłam dalej do mojej sensacyjnej lektury. Znalazłam kilka listów od nieboszczki ciotki i ten niemiecki zaczął mnie powoli doprowadzać do całkowitego wyczerpania umysłowego. W dodatku zdaje się, że czytałam to w odwrotnej kolejności, od końca do początku. W listach ciotki gdzieniegdzie trafiały się owe podkreślane różnymi kolorami litery i wypisywane przez Alicję na marginesach niemieckie słowa. Mało że były dla mnie niezrozumiałe, to jeszcze Alicja pisała je niewyraźnie. Udało mi się odcyfrować tylko fragment jednego zdania: Syn Laury będzie.... Syn Laury, ciekawe. To jednak rzeczywiście ona ma syna? Nigdy o nim od Alicji nie słyszałam. Nie udało mi się odgadnąć, co też on będzie, ale nie upierałam się przy rozwiązaniu tej zagadki. I bez tego miałam najzupełniej dość wiadomości do przemyślenia.
      Szukałam dalej. Zgnębiona brakami lingwistycznymi, plując sobie w brodę, że nie uczyłam się od dzieciństwa co najmniej sześciu języków obcych, tępym wzrokiem obejrzałam następny list, pisany jakimś innym pismem, oczywiście też po niemiecku. Zaczynał się od słów: Meine Liebe Alice, traktował nie wiadomo o czym i podpisany był Ziutek. Zestawienie tego Ziutka z niemieckim tekstem mogłoby mnie dobić już ostatecznie, gdyby nie to że znałam imię owego dawnego ukochanego Alicji. Joseph, a ona mówiła o nim właśnie Ziutek. Oczywiście, to on. Zmora wlokąca się za nią przez nieskończone lata. Nie zdziwiłabym się, gdyby też był w to ściśle wmieszany, nie lubię imienia Józef i nigdy, słuchając o nim, nie mogłam wzbudzić w sobie uczucia gorącej sympatii.
      Na następnym arkusiku ujrzałam nagle pismo Alicji i wstrząśnięta zaczęłam je czytać, zanim jeszcze uprzytomniłam sobie, że list jest po polsku.
      Nie wiem, czy uda mi się z Tobą porozumieć - pisała Alicja do tajemniczego adresata - ale muszę przynajmniej spróbować, bo zaczynam być przerażona. Niestety, wiem chyba wszystko. Ten pan, który wręczył mi na świstku plan sytuacyjny, wyobrażał sobie, że jestem wtajemniczona. Więcej go nigdy na oczy nie widziałam, ale został podobno przysłany przez innego pana, którego fizjonomia, zwłaszcza z profilu, jest tak charakterystyczna, że nie muszę wymieniać jego nazwiska....
      Człowiek ze złamanym nosem! Peter Olsen!
      Ktoś z mojej rodziny już dawno usiłował mnie ostrzec i zawiadomić, że w moim otoczeniu nie wszystko jest w porządku, nie mogłam tylko początkowo zrozumieć, jakiego rodzaju procederem to otoczenie się zajmuje. Teraz już wiem. Z tego, co wiem, wynika, że Ty również bierzesz w tym udział.
      Przemyślałam to sobie i widzę, że nie mam wyjścia. Chcąc nie chcąc muszę milczeć. Primo: ze względu na moją ciotkę. Nie chcę sobie nawet wyobrażać, jakie skutki dla niej mogłoby mieć śledztwo w jej własnym domu. Jej stan zdrowia każe mi się w każdej chwili obawiać nieszczęścia. Secundo: ze względu na pana Z. Nie będę się teraz nad tym rozwodzić. Tertio: ze względu na Ciebie.
      W tej sytuacji moje małżeństwo z Gunnarem jest wykluczone. Zbyt wiele mam dla niego uczuć, żeby go narazić na przykrości, jakie później mógłby mieć przez związek ze mną. Zamierzałam to z Tobą omówić, wyobrażałam sobie, że w tym moim szanownym otoczeniu istnieje przynajmniej jeden człowiek, do którego mogę mieć zaufanie, a którego to wszystko bezpośrednio nie dotyczy. Liczyłam na Ciebie. Możliwe, że piszę nieco chaotycznie, ale jestem zdenerwowana. Nie chcę być niesprawiedliwa, możliwe, że sam sobie nie zdajesz sprawy, w co jesteś wmieszany, ale ja zaczynam widzieć w tej chwili ogrom tej całej afery i jestem przerażona. Chyba Ty również orientujesz się, że ten wypadek w drodze powrotnej nie był wypadkiem? Dowiedziałam się o nim dopiero teraz. Udziału niektórych osób nie jestem pewna, mam poważne obawy, że i mnie może się w pewnej chwili przytrafić taki wypadek.
      Informację o interesującym was miejscu schowałam i mam nadzieję, że jej nikt nie znajdzie. Wprawdzie milczę, ale nie zamierzam z wami współdziałać. Jestem zaskoczona, nie spodziewałam się tego po Tobie, zdawało mi się, że po tylu latach przyjaźni trochę Cię znam. Pomyliłam się chyba, a szkoda. Mam nadzieję, że ta strata finansowa....
      Na tym list się urywał. Wyglądało na to, że z jakiejś przyczyny nigdy nie został dokończony i wysłany albo był brudnopisem. Poniżej tekstu znajdowały się notatki, zrobione zapewne później znów tym pomarańczowym flamastrem. Wymienione zostały jedna pod drugą następujące osoby: Laura, Aks. P., Pet. O., L.K. Potem był odstęp, a potem dwa imiona: Joanna i Michał. Dalej widniało kilka wykrzykników i kilka znaków zapytania.
      Na te ostatnie słowa patrzyłam wytrzeszczonymi oczami, zamieniona w całkowity słup soli. To był szczyt wszystkiego! Alicja podejrzewała nas!
      Wpatrywałam się w to i wpatrywałam, nie mogąc otrząsnąć się ze zgrozy. Po długiej chwili w moim doszczętnie zamroczonym umyśle zaczęło błyskać nikłe światełko. Podejrzewała nas... Oczywiście! Musiała wiedzieć o powiązaniach z Charlottenlund! Może nie tyle podejrzewała, ile była zaniepokojona, nie wiedziała, czy i my się jakoś nie zapłaczemy albo może już zaplątaliśmy! Dobry Boże, Alicja, do końca wierna, lojalna przyjaciółka właśnie mnie dała w ręce sposób rozwikłania afery zgodnie z naszymi potrzebami. Nie zawiodła nawet po śmierci.
      Długo siedziałam w ponurej zadumie, zastanawiając się, czy przypadkiem w rezultacie nie ja jestem winna tej zbrodni. No cóż, nie wskrzeszę jej teraz. Tym bardziej jednak muszę doprowadzić rzecz do końca!
      Zanim przystąpiłam do dalszej pracy umysłowej, zwolniłam z posterunku Norwega, który teraz, pełen zainteresowania, oglądał francuskie pisma architektoniczne.
      - Być może, mogę teraz wynająć mieszkanie w Paryżu - powiedział z radosną nadzieją. Absorbujące mnie problemy w jakiś cudowny sposób w ogóle do niego nie docierały. Zadeklarował swoje dalsze usługi, zostawił mi adres i telefon i wyszedł, bez mała w pląsach.
      Nie do snu mi było na razie. Zamknęłam biuro na wszystkie spusty i rozmyślałam dalej.
      Ostatni list Alicji mógł być skierowany tylko do jednego człowieka: do Leszka Krzyżanowskiego. Jego udział w aferze był równie niewątpliwy, jak udział Laury. Po śmierci ciotki, która nastąpiła już po powrocie Alicji do Polski, jeden powód jej milczenia odpadł. Pozostała jej przyjaźń dla Leszka, resztki dawnych uczuć do ekswielbiciela, no i najśmieszniejsze ze wszystkiego - obawa o mnie! Jeżeli doszła do tego jeszcze zupełnie zrozumiała obawa o siebie, to dziw bierze, że w ogóle nie oszalała ze zdenerwowania i rozterki!
      Musiałam teraz rozważyć dwie możliwości. Jedna, że Leszek wyplątał się jakoś z przestępstwa, jego osoba przestała być dla Alicji hamulcem, a niepokój i nieufność opanowały Laurę i innych, związanych z nią ludzi. Zakładając oczywiście, że Alicja postanowiła jeszcze tylko rozmówić się ze mną, a potem wyznać wszystko. Druga możliwość - że to Alicja sama zdradziła się ze swoimi wiadomościami wobec wieloletniego przyjaciela, który przeraził się ewentualnością sypnięcia i uciszył ją na zawsze.
      Pierwsze przypuszczenie podobało mi się znacznie bardziej. Znałam Leszka i jeśli nawet mogłam go sobie wyobrazić w roli przemytnika, ostatecznie, czyja wiem, ludzie mają takie głupie pomysły, może znudziło mu się zwyczajnie żeglować po tym kawałku wody i zapragnął jakiejś większej atrakcji, to już zupełnie nie pasowała do niego rola mordercy. Podwójnego mordercy, bo ten facet na jachcie sam do wody nie wleciał, to pewne. Nonsens. Kompletny idiotyzm. Przez 40 lat był nieskazitelnie przyzwoitym człowiekiem, a potem nagle wpadł w manię mordowania... Zupełne kretyństwo!
      Ale jednak ta możliwość istniała i nie mogłam jej wykluczyć... Bo jeśli nie Leszek, to kto? Przecież nie Laura osobiście! Jakiś wysłannik tego dawnego fatyganta? Peter Olsen ma alibi, które wydaje mi się podejrzane. Coś w tym jest, to alibi musiało być specjalnie stworzone, musiał tam jakoś wrócić po uśpieniu Alicji. Nie rozdwoił się chyba? Nie bez powodu siedział ludziom na oczach prawie do rana!
      Nie, tej zagadki sama nie rozwikłam. Co właściwie powinnam teraz zrobić? Proste, udać się do tego pana, którego nazwisko i telefon wbito mi do głowy jeszcze w Warszawie, i dostarczyć mu dane o podejrzanych osobach. Nawet jeśli to są fałszywe dane, to już nie ja się będę o to martwić, tylko duńskie gliny. Mały łysy w kapeluszu z całą pewnością nie jest postacią fikcyjną i nietrudno go znaleźć. Możliwe, że to on w łonie szajki nosi nazwisko Aksel Petersen, aczkolwiek oficjalnie nazywa się zupełnie inaczej. Pozostałych też znajdą, z niemieckich tekstów dowiedzą się więcej niż ja. Niektóre nawet będą im niepotrzebne...
      I wszystko byłoby dobrze, gdyby nie Leszek Krzyżanowski i ten amant z czasów młodości. Bóg raczy wiedzieć, ile słuszności jest w moich podejrzeniach! Którego z nich Alicja chciała ukryć? Może obydwóch? Z tego, co wiem, wynika, że obciążenie ich nie leżało w jej intencjach. Siebie już mogę wykluczyć, wyraźnie widzę, że wybrnę z imprezy z powodzeniem.
      Jakim sposobem mam się w czymkolwiek upewnić, siedząc w Kopenhadze? Wrócić z tym całym nabojem do Warszawy? Wyjawić tylko część wiadomości? Jeżeli ujawnię listy Laury, to Leszek automatycznie wypłynie na wierzch, a na to nie wiem, czy mogę pozwolić. A może to był tylko jakiś jego drobny błąd, wynikły z trudności finansowych, czy coś w tym rodzaju i Alicji chodziło właśnie o to, żeby to za wszelką cenę zatuszować?...
      No to co ja mam zrobić?
      Kto, u diabła, rąbnął rożen z mieszkania Anity?!
      Siedziałam tak i rozmyślałam, zdenerwowana i przygnębiona, aż postanowiłam wreszcie jeszcze raz przemyśleć cały okres naszego wspólnego pobytu w Kopenhadze. Może mi się coś przypomni? Może znajdę jakiego wspólnego znajomego, bywającego u Anity, którego dałoby się dopasować do sytuacji? Podobno myślenie daje niekiedy oszałamiające rezultaty...
      Może bym i nie wysilała się tak intensywnie, gdyby nie niepewność co do Leszka i życzeń Alicji, odnoszących się do jego osoby. Ukochany przed laty Ziutek jakoś mnie mniej absorbował. Gdzieś już nad ranem ustaliłam, że może mnie interesować tylko dwóch ludzi, którzy znali Alicję, bywali u Anity i mieszkali w Warszawie. Jednym z nich było tak zwane zwierzę z pralni, rodak, przyjaciel Alicji, któremu użyczyła lokum, żeby sobie zaoszczędził kosztów pobytu, a drugim jeden tajemniczy facet. Rodak zwany zwierzęciem z pralni, spał w naszej suszarni na dmuchanym materacu akurat w tym samym czasie, kiedy mieszkał z nami Michał i ciasno było niemożliwie. Zaznaczył się w naszej pamięci różnymi dziwnymi czynami, budzącymi raczej mało życzliwości.
      Używał mojej maszyny do pisania i mojego grzebienia, później, kiedy go schowałam, grzebienia Alicji, wrzucał skóry od boczku za komodę i zwalał winę na Michała, odnoszącego się do boczku z żywiołowym wstrętem. Pochowałam przed nim, co mogłam, bo nie lubię przesady we wspólnocie majątkowej. Któregoś wieczoru czytałam kryminał po francusku, a Alicja, Michał i zwierzę z pralni siedzieli przy stole, rozmawiając. Zważywszy trudności językowe nie byłam w stanie zagłębić się całkowicie w akcji i dobiegały mnie fragmenty ich konwersacji.
      - Coś okropnego, wszystko gubię - powiedziało zwierzę z pralni. - Zgubiłem długopis, wieczne pióro, grzebień, szczotkę...
      Na to oderwałam się od kryminału, bo przypomniałam sobie, że moja szczotka do zębów leży na samym wierzchu! Zapomniałam ją schować!
      - Jaką szczotkę? - spytałam z gwałtownym niepokojem, przerywając mu wyliczanie. - Do zębów?!
      Alicja i Michał dostali ataku śmiechu, bo podobno miałam śmierć w oczach.
      - Nie, do butów - odparło zwierzę z pralni z niejakim zdziwieniem, nie pojmując przyczyny nagłej wesołości rozmówców.
      Następnie przydarzyła się historia z kluczem. Kwestia dostawania się do domu była nieco skomplikowana. Komplety kluczy mieliśmy dwa, oba otwierały zewnętrzną bramę i drzwi od mieszkania, ale tylko jeden drzwi na naszą klatkę schodową. Brama była zamykana o ósmej, klatka schodowa o jedenastej, a żadnych dzwonków nie było. W porządnym duńskim domu nie przewiduje się o takich porach nieprzewidzianych gości, a jeśli ktoś ma przewidzianego gościa, to czeka na niego przed bramą, na ulicy. Podzieliliśmy owe komplety i ja miałam przy sobie jeden, ten, który otwierał bramę i mieszkanie, wracałam bowiem najpóźniej, zazwyczaj już po ósmej i bez klucza w ogóle nie miałam szans dostać się do środka. Z drugiego kompletu wracające jeszcze później zwierzę z pralni dostało z kolei klucz od bramy i od klatki schodowej, a klucz od mieszkania zobowiązane było zostawiać w pralni w pudełku po jajkach dla Alicji i Michała, którzy wracali przed ósmą.
      Niespodziewanie któregoś dnia udałam się na przyjęcie do jednej z biurowych koleżanek, przyjęcie nieco się przeciągnęło i w pośpiechu wróciłam taksówką, usiłując zdążyć przed jedenastą, czyli przed zamknięciem klatki schodowej. Niestety, nie udało mi się. Sprawdziłam, że w oknie pralni się świeci, postukałam nieco na podwórzu obcasami i już zamierzałam zaśpiewać krakowiaka albo coś w tym rodzaju celem zwrócenia na siebie uwagi przebywających na górze osób, kiedy zobaczyłam, że na klatce schodowej zapaliło się światło i Michał schodzi na dół. Otworzył mi drzwi, dziwnie zadowolony, i szedł za mną na górę, mamrocząc z jadowitą satysfakcją:
      - No, ja chcę zobaczyć, co będzie. Alicja tam czeka i ja chcę zobaczyć, co będzie...
      Nie rozumiałam, o co mu chodzi, a na pytania nie odpowiadał, tylko powtarzał w kółko swoje. Dotarłam na czwarte piętro i ze zdumieniem ujrzałam, że w mieszkaniu jest ciemno, a Michał kieruje się do pralni. Poszłam za nim i na chwilę zbaraniałam.
      Alicja siedziała na ziemi, na posłaniu zwierzęcia z pralni, w płaszczu, w kapeluszu, z torebką i parasolką w ręku. Michał zdejmował z niej jakiś gruby kożuch. Pod wpływem uprawianej właśnie lektury Agaty Christie mignęła mi w głowie myśl, że widocznie zwierzę z pralni umarło, a Alicja pilnuje jego zwłok.
      Myśl była nieco niepokojąca, ale już w chwilę potem okazało się, że posłanie jest puste, a Alicja w stanie furii.
      Zwierzę z pralni nie zostawiło klucza w jajkach i Alicja z Michałem spędzili w nie ogrzewanej pralni przeszło trzy godziny!
      Zwierzę z pralni wróciło zaledwie w kilka minut potem i zamiast uprzejmego dobry wieczór z moich ust wyprysnęło pytanie:
      - Gdzie klucz?!
      - Pan ma - odparło zwierzę bez sekundy wahania, wskazując Michała.
      Michał zbladł i bez słowa opuścił pomieszczenie, ale Alicja zachowała przytomność umysłu.
      - Sprawdź w kieszeni - zaproponowała złowieszczym tonem.
      Zwierzę z pralni sięgnęło posłusznie do kieszeni i dla odmiany sczerwieniało. Bez mała na kolanach przysięgło, że to nie złośliwość, tylko roztargnienie. Zaraz następnego dnia Michał dorobił jeszcze dwa komplety, z których jeden pozwolił mi teraz odwiedzać pralnię bez przeszkód o dowolnej porze.
      Zwierzę z pralni było także przyjacielem Anity i często bywało w jej domu. Odbywało liczne podróże. Odwiedziło Kopenhagę także i w tym roku, w lecie, nie wiem dokładnie kiedy, bo nie interesowałam się tym. Mogło ukraść rożen...
      Jeden był tylko szkopuł. Czy tak roztargniony, rozproszony facet mógł należeć do jakiejkolwiek bandy przemytników czy innych przestępców? Chyba każda rozsądna szajka po krótkim okresie doświadczeń kategorycznie wykluczyłaby go ze swego łona.
      Potem był ten drugi. To o nim Alicja powiedziała:
      - Nie zaproponowałam mu noclegu w naszej pralni, bo zdaje się, że jednego zwierzęcia miałyśmy dosyć...
      Facet przyszedł z wizytą wieczorem i Alicja była tylko nieco przesadnie rozradowana, z czego, znając ją, mogłam się bez trudu domyślić, że jest wściekła i usiłuje to ukryć. Rozmawiała z nim po niemiecku, więc nic nie rozumiałam, a faceta zapamiętałam tylko dlatego, że przez cały czas wytrzeszczał na mnie oczy tak, że o mało mu z głowy nie wylazły. Miałam właśnie świeżo umyte włosy, zakręcone papiloty, na tych papilotach jakąś ścierkę, rozmazany i częściowo starty makijaż i doprawdy wybałuszanie oczu było całkowicie nieuzasadnione. Zostawiłam ich w pokoju i poszłam sobie do kuchni.
      Po krótkiej chwili rozmowy Alicja też weszła do kuchni i oświadczyła:
      - Wychodzę. Zaprowadzę go do jednej znajomej, która go przenocuje.
      - A zaprowadź go nawet na Łysą Górę - odparłam zgodnie i uprzejmie.
      Nie wiem, dlaczego powiedziała do jednej znajomej, zamiast zwyczajnie wymienić imię. Znałam ze słyszenia jej kopenhaskie przyjaciółki. Mogła powiedzieć do Grety albo do Kristen...
      - Co to za bucefał? - spytałam nieżyczliwie, kiedy wróciła.
      - Przyjaciel mojego szwagra - odparła jakoś niechętnie, wobec czego nie dopytywałam się więcej.
      W krótki czas potem, dwa tygodnie, a może mniej, było przyjęcie u Anity. Przez cały wieczór zastanawiałam się nad tym, skąd znam tę gębę i w żaden sposób nie mogłam sobie przypomnieć. Zmyliło mnie to, że od początku do końca facet mówił PO POLSKU!
      Nie był wcale cudzoziemcem, był Polakiem, przyjacielem Anity, tak jak i ona dziennikarzem. Po jakiego diabła więc Alicja rozmawiała z nim po niemiecku? Zapewne po to, żebym ja nie rozumiała. On też mógł ukraść rożen.
      Niestety, pomimo najszczerszych wysiłków nie zdołałam dopatrzeć się ściślejszego związku pomiędzy którymś z tych dwóch osobników a śmiercią Alicji. Nie znalazłam też nikogo więcej, kto by mógł wchodzić w rachubę. Przeklęta koperta z kufra po przodkach, być może szalenie przydatna władzom, dla mnie stała się nową kością zgryzoty.
      Bez chwili wahania, zgodnie z własną sympatią dla Leszka, wysłałabym list do niego, zawiadamiając go, że wszystko się wykryło i że najlepiej dla niego będzie pryskać morzem do Ameryki Południowej. Uczyniłabym to, gdyby nie pamięć o jednym drobiazgu. O błysku ponurej nienawiści w oczach Alicji wtedy, kiedy rozmawiałam z nią ostatni raz. A jeżeli ten błysk dotyczył Leszka, który zawiódł...?
      Pełna rozterki większej niż kiedykolwiek, nie podjąwszy żadnej decyzji, pozbierałam wszystkie szpargały i poszłam spać. Przechodząc przez klatkę schodową, która oddzielała biuro od mieszkania Brodatego, na podeście pół piętra niżej ujrzałam szalenie brudnego faceta ze straszliwie skołtunionym łbem, siedzącego pod ścianą i palącego papierosa. Niechętnie pomyślałam, że ta cała turystyczna młodzież zwariowała chyba już zupełnie, jeżeli taki sposób spędzania wakacji uważa za najbardziej atrakcyjny...
      
      ***
      I dopiero następnego dnia około południa, kiedy wyszłam z domu i ujrzałam nieco innego, ale też kudłatego młodzieńca z uwagą oglądającego w bramie wiszącą tam zawsze wystawę malarstwa impresjonistycznego, przyszło mi do głowy, że coś w tym jest. Jakoś za często widzę koło siebie tych zaondulowanych półgłówków, jednego widziałam z całą pewnością dwa razy, a ten w bramie też mi się wydaje znajomy. Pilnują mnie, to jasne. Wiedzą, że dostałam się do kufra i wyjęłam korespondencję i są zaniepokojeni. Trudno mi wprawdzie pojąć, skąd biorą się takie ilości podejrzanych typów, ale możliwe, że dysponują całą armią narkomanów i śledzenie mnie jest opłacane heroiną...
      Na wszelki wypadek zastanowiłam się, w czyje ręce teraz ja z kolei będę musiała przekazać posiadane wiadomości w razie konieczności gwałtownego opuszczenia tego padołu. W Polsce bez trudu znalazłabym parę osób, ale w Danii? Po namyśle wybrałam Anitę i nie zwlekając udałam się do niej do pracy. Chciałam ją wyciągnąć na kawę i spokojnie porozmawiać, ale okazało się, że przed chwilą właśnie wróciła i tak od razu nie może wyjść po raz drugi. Właściwie równie spokojnie mogłyśmy porozmawiać i u niej w pokoju, bo razem z nią siedział tylko jej szef, nie rozumiejący po polsku ani słowa. Usiadłam więc sobie na fotelu przy jej biurku i przeczekałam telefon, który musiała załatwić. Czekając kontynuowałam wczorajsze rozmyślania, co miało ten skutek, że nagle zapomniałam, po co tu przyszłam.
      - Słuchaj, czy ty może pamiętasz... - powiedziałam, zamiast udzielać jej wskazówek odnośnie mojego śmiertelnego zejścia i popadłam w zadumę. Sama usiłowałam sobie przypomnieć jak najwięcej.
      - Przeważnie zapominam - odparła Anita konfidencjonalnym tonem. - A co?
      - Może on miał chorobę Basedowa?
      Pytanie było końcowym wynikiem moich rozmyślań. Anita spojrzała na mnie z wielkim zainteresowaniem.
      - O ile wiem, to dość dużo osób na świecie miało chorobę Basedowa. Ale od razu mogę cię zapewnię, że wszystkich nie pamiętam.
      - Dobrze, nie upieram się. Ale przypomnij sobie takiego jednego faceta. Był u ciebie na tym ostatnim wielkim przyjęciu przed zaręczynami Alicji. Dziennikarz i chyba z nim kiedyś pracowałaś.
      Anita zmarszczyła brwi i popatrzyła na mnie z namysłem.
      - Już wiem! Ale wtedy było chyba ze dwadzieścia osób. Większość dziennikarze i z kilkoma pracowałam. O którego ci chodzi?
      - O tego, który miał najbardziej wytrzeszczone oczy - sprecyzowałam stanowczo.
      - Najbardziej wytrzeszczone oczy to miał Viggo, Duńczyk, który nie jest dziennikarzem, tylko fizykiem, i nie pracowałam z nim nigdy w życiu. Możliwe, że istotnie miał chorobę Basedowa.
      - Nie. Wybierz najbardziej wytrzeszczonego z polskich dziennikarzy.
      - Daję ci słowo, że nie wiem! Kogo ty możesz mieć na myśli?
      - Ale pamiętasz w ogóle, kto wtedy był? Znasz ich przecież! Przypomnij sobie, przyjechał z Polski ze dwa tygodnie wcześniej.
      - Czekaj - powiedziała Anita, myśląc bardzo intensywnie. - Zaintrygowałaś mnie. Poczekaj, niech pomyślę. Dwa tygodnie, mówisz? To nie mógł być Jacek, bo przyjechał poprzedniego dnia. Stefan też nie, Stefana przecież znasz. Ulanowski?
      - Co to jest Ulanowski?
      - Ten starszy pan, który siedział w kącie i rozmawiał z Ewą. Przyjechał z Anglii.
      - Nie. Odpada. Nie ten.
      - Boleczek Tomczyński! Jak zobaczył kolację, to mu rzeczywiście oczy wyszły z głowy! Ale to lekarz.
      - Masz na myśli tego, co tak kwiczał nad sałatką? Pamiętam go, to nie ten.
      - No to już został tylko Karol Lintze. Ale on nie ma wytrzeszczonych oczu!
      - Jak, proszę, powiedziałaś? Lintze?
      - Lintze. A co? To o niego ci chodzi?
      - Nie wiem. Boże drogi, skąd ja znam to nazwisko? Lintze...
      - Może ci się kojarzy z Lindem? Był słownik Lindego. A może ci się po prostu przedstawił?
      - Nie, wykluczone. Każdy się przedstawia niewyraźnie mamrocząc. Ja to widziałam napisane. Kto to jest?
      - Właśnie dziennikarz. Pracowałam razem z nim i z Januszkiem.
      - Anita, nie dobijaj mnie! Z jakim Januszkiem, na litość boską?!
      - Szwagrem Alicji. Przecież wiesz, że szwagier Alicji był moim zwierzchnikiem. Zdaje się, że Karol Lintze to jakiś jego wielki przyjaciel.
      Przyjaciel mojego szwagra....
      Tak, to musi być ten facet. Konkurent zwierzęcia z pralni, drugi z moich dwóch przemocą wymyślonych podejrzanych. Skąd ja znam jego nazwisko, gdzie ja je widziałam? W Polsce? W Danii? Podpisane pod artykułem?
      - Anita, miej Boga w sercu. Powiedz, gdzie ja mogłam widzieć jego nazwisko?!
      - Pewnie u mnie, w mojej księdze pamiątkowej - westchnęła Anita z rezygnacją. -Jest tam wpisany przez pomyłkę dwa razy. A po co on ci potrzebny?
      - Nie wiem - odparłam też z rezygnacją. - Może to on zabił Alicję?
      Doprawdy, wcale nie zamierzałam tego powiedzieć. Samo mi się jakoś głupio wyrwało, widocznie zaszkodził mi już nadmiar wysiłków umysłowych.
      - Oszalałaś! - krzyknęła Anita. - Co za pomysł! Karol Lintze! To spokojny człowiek, poliglota i podróżnik! Bez przerwy gdzieś jeździ, ma paszport wielokrotny, w ogóle nie miałby czasu na morderstwa!
      - Dobrze, nie upieram się - zgodziłam się pośpiesznie. - Zapewne ma alibi. Skoro jeździ, to w chwili zbrodni był pewnie w Brazylii albo w Grójcu...
      - W Kopenhadze - odparła Anita. - Miesiąc temu był u mnie z wizytą akurat wtedy, kiedy gościłam niespodziewanie całą jedenastoosobową załogę zaprzyjaźnionego jachtu. Zdaje się, że nawet razem z nimi przyjechał. Miał zostać kilka dni, a potem wybierał się do Grecji.
      - I pojechał do tej Grecji? - spytałam niechętnie, nie mogąc jakoś odczepić się tak szybko od kandydatury Karola Lintzego.
      - Pewnie tak, bo potem już go nie było. Co ty masz za straszne pomysły, dlaczego Karol miałby zabijać Alicję?
      Westchnęłam ciężko i wyznałam Anicie, że czuję się opętana obsesją. Dookoła mnie znajdują się sami mordercy Alicji, zarówno w Kopenhadze, jak i w Warszawie. Anita odniosła się do tego z wielkim współczuciem i nie mniejszym zainteresowaniem i porozmawiałyśmy sobie chwilę o różnych obsesjach.
      - Aha - dodała nagle. - A propos obsesji to Henrykowi potrzebny jest duży śrubokręt. Nieśmiało pytał, kiedy mu oddasz narzędzia, bo chciałby coś robić.
      - A rzeczywiście. Kiedy chcecie, mogę dzisiaj.
      - Jutro. Dzisiaj nas nie ma w domu. Wpadnij jutro wieczorem na kolację, dobrze?
      - Jeżeli tę okropną podróż do was można nazwać wpadaniem...
      Umówiłam się z nią nazajutrz na szóstą i opuściłam duńskie Radio i Telewizję, zapomniawszy zupełnie, że przyszłam tam omawiać kwestię własnej śmierci. Wbrew wyjaśnieniom Anity zaabsorbowało mnie to nazwisko Lintze. Siedziało mi w głowie i tkwiło przed oczami, musiałam je gdzieś widzieć i to wyraźnie napisane. Nie tyle już interesował mnie sam facet, do którego przyczepiłam się właściwie bez powodu, ile jego nazwisko.
      Nadal nie wiedziałam, co zrobić. Powinnam była, oczywiście, udać się do tego pana, który oczekiwał ode mnie wiadomości, i powinnam mu przekazać przynajmniej nazwiska niewątpliwych przestępców, ale jakoś nie mogłam się na to zdobyć. Pełna wahań zadzwoniłam do Warszawy, usiłując porozumieć się z Diabłem, ale powiedziano mi, że wyjechał w delegację, co mnie zdegustowało nad wyraz. Chyba oszalał, już nie ma kiedy wyjeżdżać, tylko akurat teraz! Niewiele brakowało, a wsiadłabym natychmiast do samolotu i wróciła do Ojczyzny, tam rozstrzygać kwestię. Wieczorem usiadłam sobie w pustym biurze i dokonałam résumé. W biurze jakoś dobrze mi się myślało. Stwierdziłam sobie niezbicie pewne rzeczy i sprecyzowałam pytania, na które sama nie umiałam znaleźć odpowiedzi.
      Nie ulegało wątpliwości, że chronologicznie rzecz biorąc, jakieś osoby postanowiły zrobić interes i postanowienie zrealizowały. Interes polegał na szmuglowaniu z Polski do Danii heroiny w gotowej postaci. Heroinę robi się z opium i morfiny, o te składniki w Polsce nie tak trudno. Kontrole celne nastawione są raczej na odwrotną transakcję, na wywóz od nas antyków, dzieł sztuki, brylantów, wódki i dolarów, a przywóz ewentualnie narkotyków i ten przemyt miał szalone szansę powodzenia. Z Danii heroina szła sobie dalej, do Stanów Zjednoczonych i Szwecji, po drodze rosnąc w cenie.
      Żeby było weselej, przytomna organizacja posłużyła się oficjalną działalnością, szmuglując nielegalny towar w legalnie eksportowanych artykułach spożywczych. Możliwe, że sklep syna małego łysego w kapeluszu specjalnie w tym celu został otwarty, i możliwe, że cenna trucizna przybywa tam nie tylko z Polski, ale także z Francji, z Bliskiego i Dalekiego Wschodu, skąd się da. Polskie flaki i zupka z bambusa w puszce...
      Transakcje zaś zawierane są na wyścigach. Miejsce istotnie wybrane znakomicie! Dwa razy w tygodniu na Amager i w Charlottenlund bywa bez mała pół Kopenhagi, mnóstwo ludzi przyjeżdża samochodami, wielka kupa tych samochodów, stojąca drzwiczki przy drzwiczkach, zderzak przy zderzaku, wielka kupa półprzytomnych hazardzistów, pełna możliwość dokonania wszelkich przeładunków i wszelkich wypłat bez zwracania czyjejkolwiek uwagi - genialne! Można zrobić wszystko nie budząc żadnych podejrzeń. Można nawiązywać kontakty, wręczać sobie nawzajem pieniądze, wymachiwać nawet nimi jak sztandarem, można się wyprzeć wiadomości o ludziach, z którymi się z zapałem rozmawia, przysięgając na kolanach, że się ich zna wyłącznie z widzenia, z torów, można zgoła nie widzieć nic, poza końmi!
      Nawet najbardziej podejrzliwa policja nie musi się też zainteresować faktem, że różni gracze, bezpośrednio przed wyścigami, dokonują różnych zakupów spożywczych, wrzucają puszki z szynką do bagażnika i jadą tracić pieniądze. Żaden przepis prawny tego nie zabrania. Z pewnością zostało to tak zorganizowane, żeby trefny towar nie przebywał w magazynie Specialités des Pays dłużej niż kilka godzin.
      Radosną imprezą zajmuje się kilka osób. Znani mi ze słyszenia Laura i Ziutek, znany mi ze słyszenia i widzenia Peter Olsen ze złamanym nosem, znany mi osobiście mały łysy w kapeluszu i całkowicie mi nie znany Aksel Petersen. Najlepiej zaś mi znany Leszek Krzyżanowski ma w tym swój tajemniczy udział, co zgodnie z przypuszczalnym życzeniem Alicji powinnam starannie ukryć.
      Jeżeli szacowna szajka jest istotnie dobrze zorganizowana, to niewątpliwie zatrudnia więcej osób, o których już wiem niewiele. Chociażby ów czarujący młodzieniec, występujący w postaci pomocnika malarskiego. Kto wie, czy młodzieniec nie jest przypadkiem synem Laury? Wszystko w rodzinie, tu syn małego łysego, tam syn Laury...
      Jeden raz w zeszłym roku wykorzystano okazję przetransportowania większej przesyłki jachtem Leszka. Przesyłka tajemniczo przepadła, a przy okazji o całej sprawie dowiedziała się Alicja. Stopniowo jej wiadomości stały się niebezpieczne dla uczestników znakomitego interesu, zorientowano się w tym i usunięto ją z tego świata, usiłując równocześnie odzyskać cenną zgubę. Nie wiem, niestety, czy usiłowania się powiodły. Nie potrafię stwierdzić, czy ów świstek papieru z planem miejsca, gdzie zatopiono starannie zaizolowany pakunek, nie znajdował się przypadkiem w pięknych, czerwonych, duńskich świecach, podziabanych na drobne kawałki w Warszawie. Sama bym pewnie uznała taką kryjówkę za znakomitą, bardzo łatwo jest przeciąć świecę w poprzek, wydłubać nieco środka, wetknąć tam mały papierek i ładnie wszystko zalepić z powrotem. Na oko prawie śladu nie zostanie.
      Dalej zaś mam już tylko pytania bez odpowiedzi. Dlaczego jeden członek załogi Leszka został nieboszczykiem i co major o nim wiedział? Kto ukradł rożen Anity i przewiózł do Warszawy? Kto zamordował Alicję, jeżeli Peterowi Olsenowi nie udało się rozdwoić? I nade wszystko co u diabła mam zrobić z Leszkiem Krzyżanowskim?
      Résumé doprowadziło mnie nieco do przytomności umysłu, natomiast głupie pytania zdenerwowały na nowo. Przypomniało mi się dziwaczne postępowanie Gunnara, którego też nie mogłam zrozumieć, a brak wspólnego języka, Gunnar bowiem mówił po niemiecku, a ja po angielsku, odbierał mi nadzieję na dyplomatyczne wyjaśnienie sekretu. Przypomnieli mi się pętający się wokół brodaci i rozczochrani młodzieńcy, których towarzystwo zaczęło mnie napełniać niepokojem. Ostatecznie w tej chwili jeszcze nikt nic nie wie, najważniejsze informacje pozostają w moim posiadaniu, gliny znają tylko Petera Olsena, do którego się nie ma jak przyczepić. Przestępcy mogą się tego domyślać i mogą się postarać o sprzątnięcie mnie tak, jak sprzątnęli Alicję. Za duże pieniądze wchodzą w grę, żeby im się to nie miało opłacać. Możliwe, że przez głupie wahania narażam się na śmiertelne niebezpieczeństwo i wcale mi się to tak bardzo nie podoba. Postanowiłam być szalenie ostrożna aż do chwili podjęcia jakiejś decyzji, od której w tej chwili byłam równie daleka jak wczoraj. To całe myślenie wpływało na mnie coraz gorzej. Przeleciało mi przez głowę coś o jakimś narzędziu dla obrony i odruchowo rozejrzałam się wokół, ale jedyne, co mi wpadło w oko, to były próbki płytek lastryko z różnokolorowego grysu na białym cemencie. Dostatecznie ciężkie, żeby rozbić komuś łeb, tyle że cokolwiek nieporęczne. Wy brałam sobie jedną, biało-beżową, położyłam ją na stole przed sobą i usiłowałam kontynuować szkodliwe umysłowo rozważania.
      Kto jeszcze mógłby mieć z tym związek? Kto odbywał podróże Polska-Dania? Kto przewiózł rożen? Roztargnione zwierzę z pralni? Tajemniczy Karol Lintze? Jeszcze ktoś inny?
      Z nową siłą rzuciło się na mnie nazwisko Lintze. Gdzie, do wszystkich diabłów, mogłam to widzieć tak wyraźnie napisane?
      Obok mnie leżał na stole miękki ołówek. Wzięłam go do ręki i na płytce lastryko wielkimi wołami napisałam LINTZE. Potem napisałam to drugi raz nieco mniejszymi wołami. Potem jeszcze trzeci i czwarty różnymi charakterami pisma i w rezultacie biały cement przestał być widoczny. Cała płytka była pokryta gnębiącym mnie nazwiskiem.
      Poszłam spać, znów nie osiągnąwszy pożądanych rezultatów myślenia. Wszystkie posiadane papiery starannie zabezpieczyłam wścielając je w łóżko, na którym spałam, o pozamazywanej płytce natomiast zapomniałam od razu po podniesieniu się z krzesła.
      Na klatce schodowej, przez którą musiałam przejść i na którą przedtem bardzo ostrożnie wyjrzałam, tym razem nie było nikogo.
      Nazajutrz zaś wybuchła sensacja zgodna z duńskim temperamentem, to znaczy nader umiarkowana. U nas byłoby z tego powodu coś w rodzaju trzęsienia ziemi, zakładając oczywiście, że podobny wypadek byłby u nas równie rzadki jak w Danii.
      Ktoś się w nocy włamał do biura. Nie miał z tym specjalnych trudności, odgiął po prostu stalową ramkę do wrzucania listów, sięgnął ręką, otworzył zamek i wszedł. Przypuszczano, że szukał pieniędzy, których oczywiście nie znalazł, bo ich na K?bmagergade nigdy nie było. Kasa znajdowała się w centrali, na Gammel Strand. Zgodnie z opinią moich byłych współpracowników nic nie zginęło.
      Owszem, zginęło, ale nikt, poza mną, tego nie zauważył, a ja też tylko dlatego, że byłam specjalnie zainteresowana. Diabli wzięli mianowicie ową płytkę lastryko, którą przez część wieczoru piastowałam w objęciach, ozdabiając licznymi napisami. Po co ona była potrzebna złodziejowi - Bóg raczy wiedzieć.
      Nie wnikałam już w to w obawie, że od nadmiaru pracy umysłowej niedługo oszaleję. Wczesnym popołudniem udałam się na otwarcie sezonu do Charlottenlund i po drodze z minuty na minutę czułam się bardziej zdegustowana widokiem chudego młodzieńca o bezmyślnej gębie i bujnym włosiu, stojącego przy drzwiach wagonu akurat na wprost mnie. Poczułam się zmuszona na wszelki wypadek pojechać ze stacji na tor taksówką, mercedesem, co prawda nie białym, ale widocznie też szkodliwym, bo w ogólnym bilansie przegrałam 11 koron. Powrotną drogę do stacji odbyłam też taksówką, straciwszy mnóstwo czasu na jej łapanie, po czym udałam się wprost do Anity. Narzędzia Henryka miałam przy sobie w wytwornej, papierowej torbie z Magazin du Nord.
      Co mi strzeliło do głowy, żeby akurat w tej sytuacji osiągać krajoznawcze sukcesy, doprawdy nie wiem. Zdaje się, że przez całe życie miewałam głupie pomysły w niewłaściwych chwilach. Ni z tego, ni z owego, zapomniawszy o ostrożności, postanowiłam sobie nagle kategorycznie, że tym razem, żeby nie wiem co, dojadę do Anity autobusem!
      Zapadła już wprawdzie ciemność, ale była piękna pogoda i możliwe, że to mnie zachęciło. Pamiętałam, że jadąc w jedną stronę powinnam wysiąść na pierwszym albo drugim przystanku za dwoma ostrymi zakrętami, jadąc zaś w przeciwną - przy którymś daszku od deszczu po lewej stronie. Nie wiedziałam wprawdzie, w którą stronę ten autobus będzie jechał, ale miałam nadzieję jakoś się zorientować.
      Usiadłam przy samych drzwiach i usiłowałam wyglądać przez okno. Po namyśle doszłam do wniosku, że jadę dłuższą drogą, na ostre zakręty nie ma co liczyć i trzeba pilnować daszków od deszczu w pustej okolicy. Spróbowałam wyjrzeć przez przeciwległe okno, ale nic nie zdołałam zobaczyć nie tylko dlatego, że było ciemno. Od razu wpadł mi w oko siedzący nieco z tyłu długowłosy bałwan, ten sam, który stał w pociągu. Zdenerwowało mnie to do tego stopnia, że do reszty straciłam rozeznanie. Autobus jechał i jechał, bez mała w nieskończoność, zatrzymując się dziwnie rzadko, i zaniepokoiłam się, że zajęta z początku wypatrywaniem zakrętów, przeoczyłam już mój przystanek. Przez niektóre bowiem pechowy dla mnie pojazd przejeżdżał nawet bez zwalniania, jeżeli kierowca widział, że nie ma wsiadających. Na domiar złego po to, żeby wysiąść, przed przystankiem trzeba było zadzwonić. Skąd, u diabła miałam wiedzieć, gdzie za chwilę będę? Zdenerwowana coraz bardziej za każdym z rzadkich zatrzymań się zaczęłam wyglądać z autobusu na zewnątrz, narażając się na ucięcie łba automatycznymi drzwiami. Obecność bubka z włosami męczyła mnie coraz więcej. Wreszcie po drugiej stronie ulicy zobaczyłam nagle budkę od deszczu, a kierowca powiedział przez mikrofon coś, czego w ogóle nie zrozumiałam, ale co brzmiało krótko, tak jak nazwa ulicy obok przystanku Anity. Wszystko dookoła wyglądało wprawdzie nieco inaczej niż powinno, więc przez chwilę jeszcze się wahałam, a potem nagle zdecydowałam się i wysiadłam w ostatniej chwili, już w momencie zamykania drzwi.
      Oczywiście wysiadłam bez sensu. Dookoła było zupełnie pusto, autobus zginął mi w oddali, a spojrzawszy na zegarek stwierdziłam, że już jestem pięć minut spóźniona. W świetle latarni odczytałam godzinę przejazdu następnego autobusu i dowiedziałam się, że wypada za 25 minut. Jechałam całe wieki, uznałam więc, że chyba musi już być niedaleko i szybciej dojdę piechotą. Ruszyłam w tę stronę, w której zginął autobus.
      Szłam potwornie długo pomiędzy pustymi polami, w żaden sposób nie mogąc zorientować się w okolicy, wściekła na siebie, aż doszłam do jakiegoś skrzyżowania i tu mnie zastopowało. Miałam do wyboru dwie drogi. Powinnam iść dalej trasą autobusu, a nie miałam zielonego pojęcia, którą z nich pojechał. Żadnego przystanku w pobliżu nie było widać. Jedna z dróg prowadziła dalej między puste pola, druga zaś była ulicą, wzdłuż której rosły drzewa i stały wille jednorodzinne.
      Pochodziłam sobie trochę w kółko po tym skrzyżowaniu wściekła coraz bardziej i co gorsza śmiertelnie głodna. Głód mnie zawsze jakoś ogłupiał i pozbawiał sensownej inicjatywy. Wsiadłabym już teraz we wszystko, cokolwiek by jechało i chciało mnie zabrać, ale niestety, nie było nic takiego. Obok mnie przejechały może ze trzy samochody, z których żaden nie był taksówką, a instytucja łebków jest w Danii nieznana. Oczyma duszy widziałam kolację, czekającą mnie razem z Anitą i Henrykiem, niewątpliwie oburzonym, w tym porządnym kraju bowiem obowiązuje punktualność nawet w stosunkach towarzyskich. Zdecydowałam się wreszcie na tę zamieszkaną ulicę, mgliście czując, że to chyba nie będzie najlepiej, bo ona jest jakoś dziwnie wąska. Ale mieszkają tam ludzie i może znajdę jakąś taksówkę, albo kogoś, kogo będę mogła zapytać o drogę. Żeby ciężki szlag trafił krajoznawcze osiągnięcia.
      Ruszyłam na ukos przez to imponująco rozległe skrzyżowanie i wchodząc w uliczkę ujrzałam z daleka jakiegoś faceta, idącego w moim kierunku ową drogą wśród pustych pól. Na chwilę zwolniłam i zastanowiłam się, czyby nie poczekać na niego celem uzyskania informacji, ale wytężywszy wzrok stwierdziłam nagle, że wydaje mi się podobny do zaondulowanego bęcwała, którego zostawiłam w autobusie. Logicznie powinnam była pomyśleć, że wobec tego to właśnie jest droga autobusu, a więc i moja, ale panika, w którą nagle wpadłam, odebrała mi zdolność logicznego myślenia. Równocześnie wściekłość, podbudowana głodem, przerodziła się w furię i na dobrą sprawę spotkanie ze mną zaczęło być bardziej niebezpieczne dla niego niż dla mnie.
      Szłam dalej ową uliczką niezbyt szybko, bo już się wszystko we mnie kotłowało i bez mała zaczęłam pragnąć, żeby mi się ktoś naraził. Uliczka była pusta, wszystkie domy ciemne i ciche i wyglądało na to, że za chwilę znajdę się w jakimś zaułku bez wyjścia. Zwolniłam więc jeszcze bardziej i w końcu zatrzymałam się. Przede mną był albo zakręt, albo koniec uliczki, w świetle latarni nie widziałam tego miejsca dostatecznie wyraźnie i zawahałam się, czy iść dalej, czy już zawrócić. Nagle naprzeciwko mnie ukazało się dwóch facetów, więc jednak to był zakręt i wyszli zza niego. Postanowiłam zapytać ich o drogę, stałam i czekałam, aż się zbliżą, kiedy znienacka za nimi ujrzałam coś, co przyprawiło mnie o wstrząs zgoła niebotyczny!
      Lewą stroną jezdni w tym samym kierunku co faceci, to znaczy ku mnie, posuwał się bardzo wolno samochód ze zgaszonymi wszystkimi światłami.
      Za dużo się w życiu naczytałam i naoglądałam kryminałów, zbyt wielka miłość w moim sercu do nich zakwitła, żeby się teraz nie obudziło we mnie podstawowe skojarzenie! Cóż innego może oznaczać widok samochodu ze zgaszonymi światłami w nocy, jadącego lewą stroną, jak nie jedno tylko: Przestępstwo!!! Bandyci!!! Zbrodnia!!!
      Prozaiczna rzeczywistość wykazuje co prawda, że samochód jedzie ze zgaszonymi światłami tylko dlatego, że kierowca jest pijany albo roztargniony i zapomniał zapalić, albo mu nawalił akumulator, albo wszystko ma zepsute i ktoś go z tyłu pcha do najbliższej stacji obsługi, albo coś w tym rodzaju, aleja akurat zupełnie nie byłam nastawiona na prozaiczną rzeczywistość.
      Oczy mi się prawdopodobnie same wytrzeszczyły, a po plecach przeleciał niepokojący dreszcz emocji. Stan ducha, w jakim się znalazłam, sprawił, że natychmiast obudziła się we mnie następna myśl. W razie czego posiadam przy sobie, ściśle biorąc na nogach, straszliwą broń! Bardzo porządnie wykonane, włoskie szpilki z krokodyla ze stalowym flekiem na każdym obcasie. Facet, z rozmachem zaprawiony w ciemię taką szpilką nie ma prawa wstać!
      Żebym tylko zdążyła... - pomyślałam z niepokojem, mając na uwadze czas, niezbędny na zdjęcie obuwia i równocześnie mignęła mi w głowie myśl o korku, który przy tej operacji na pewno wyleci, a nie mam drugich i nie umiem chodzić w pantoflach bez korków...
      Wszystko to razem sprawiło, że przestałam stać nieruchomo, zbliżyłam się do żywopłotu, zdjęłam z nogi pantofel, wyjęłam z niego korek i schowałam ten korek do torebki. W momencie kiedy faceci podeszli do mnie, trzymałam jeszcze pantofel w ręku. Wbrew sensacyjnym myślom, które mi w chaosie szalały po głowie, otworzyłam usta, żeby im zadać zwyczajne, uprzejme pytanie dotyczące drogi i nagle słowa mi na tych otwartych ustach zamarły. Jednym z facetów był człowiek ze złamanym nosem! Peter Olsen!...
      Wszystko, co nastąpiło potem, odbyło się tak szybko, że właściwie nigdy nie umiałam sobie zdać sprawy z kolejności wydarzeń. Przytrafiły się zapewne równocześnie. Patrzyłam ze zgrozą na Petera Olsena, a jednocześnie wyraźnie ujrzałam, jak ten drugi uczynił jakiś ruch i nie zastanawiając się już nad tym, co robię, bez sekundy namysłu, wzięłam zamach szpilką! Ręka mi sama skoczyła. Powinnam była trafić w łeb Petera.
      Nie trafiłam z niezrozumiałej przyczyny, nie było go w miejscu, które zajmował przed ułamkiem sekundy i w którym wylądował relikt zwłok krokodyla. Poczułam za to jakieś gwałtowne pchnięcie w bok, szarpnięcie, coś się zakotłowało, faceci znaleźli się jakoś znacznie niżej i zrobiło się ich jakby więcej. Natychmiast nadleciał skądś głośny dźwięk, warkot silnika, przeraźliwy pisk opon, na jezdni nagle zmaterializował się samochód, kotłująca się na ziemi kupa rozdzieliła się na poszczególne części, dwie z tych części prysnęły od razu przed siebie, a trzecia za nimi w ułamek sekundy później. Owe dwie pierwsze sylwetki dopadły samochodu, wniknęły weń i już ich nie było! Dźwięk jednak trwał, znów pisk opon, z drugiej strony zmaterializował się drugi samochód i odwróciwszy się w całkowitym zaskoczeniu patrzyłam, jak, zanim się jeszcze zatrzymał, wyskakują z niego jakieś inne sylwetki, jedna z nich, ze spluwą, opiera się o bagażnik i strzela! Bez huku, z takim odgłosem, jakby ktoś łupnął drewnianym młotkiem w izolację akustyczną na dyrektorskich drzwiach.
      W odpowiedzi na ten dźwięk nieco dalej rozległ się następny. Odjeżdżający bez świateł, ale widoczny w blasku latarń samochód nagle zarzucił, z kwikiem zatańczył po jezdni, wyrżnął zadem w drzewo, ale pojechał dalej, nadal w pląsach i wyraźnie wolniej. Za skrzyżowaniem zniknął oczom, ale uszom wciąż jeszcze coś się dało słyszeć.
      Sylwetka ze spluwą oderwała się od bagażnika i odwróciła do mnie ruchem dziwnie mi znajomym. Zamknęłam oczy i otworzyłam je ponownie w przekonaniu, że tym sposobem pozbędę się niedorzecznych halucynacji. Nie pomogło, halucynacje trwały nadal.
      - Ty skończona idiotko - powiedział Diabeł wściekły jak rzadko. - Po jaką cholerę tu przyszłaś!?
      Co ja mu właściwie mogłam na takie pytanie odpowiedzieć? Nie było żadnego rozsądnego powodu, dla którego mogłabym się znaleźć w tej okolicy, żadne wyjaśnienie nie przychodziło mi do głowy i w ogóle nie byłam na razie zdolna do sprecyzowania jakiejkolwiek myśli. Stałam nadal i patrzyłam na niego jak wół na malowane wrota.
      - Nic ci się nie stało? - zaniepokoił się nagle i natychmiast furia na mnie przytłumiła ten niepokój. - Co tu robisz, do ciężkiej cholery?!
      A, to już było łatwiejsze...
      - Jadę autobusem do Anity - odparłam z godnością, ściśle trzymając się prawdy.
      Diabeł wydał z siebie jęk rozpaczy, na co zbliżył się do nas jeden z towarzyszących panów i wykonał wytworny ukłon.
      - Madame... - zaczął.
      Poruszyłam się wreszcie na jego widok, bo do tej pory trwałam w bezruchu, ściskając w prawej ręce użyte przed chwilą obuwie. Miałam wrażenie, że jest mi jakoś niewygodnie i coś mam nie w porządku z nogami. Spojrzałam po sobie, przeoczyłam fakt, że od stóp jestem przyodziana raczej niesymetrycznie, ale za to spostrzegłam, że brakuje mi torebki. W garści trzymałam ciągle torbę z Magazin du Nord z narzędziami Henryka, ale z lewego przegubu opadł mi na ziemię tylko jeden czarny pasek.
      - Nie mam torebki - powiedziałam ze zdumieniem, przerywając uprzejmemu panu. Powiedziałam to po polsku, ale gest, jaki wykonałam lewą ręką w zestawieniu z tym opadającym paskiem skóry był dostatecznie wymowny. Zarówno pana, jak i Diabła jakby piorun trafił.
      - Jak to nie masz? A miałaś... Szukaj, może upadła!
      - Avez-vous perdu votre sac?!
      - Co w niej było?!!!
      To ostatnie pytanie wykrzyknęli obydwaj równocześnie jeden po polsku, a drugi po francusku. Pozostali panowie w liczbie trzech również się zbliżyli. Potykając się w jednym pantoflu zmieniłam upozowanie, osoby towarzyszące wymieniły szybko kilka zdań po niemiecku i wszyscy rzucili się szukać. Wszyscy z wyjątkiem mnie, bo mnie znowu unieruchomiło zdumienie, pomieszane ze zgrozą.
      W czołgającym się na czworakach gronie najwyraźniej w świecie ujrzałam młodego człowieka z autobusu, rozczochranego jeszcze bardziej i w stanie godnym pożałowania. Miał oderwaną klapę od marynarki, podbite oko i mnóstwo kurzu na całym odzieniu.
      - Nie stój jak rzeźba w Saskim Ogrodzie - krzyknął Diabeł zirytowany. - Szukaj! Gdzie stałaś?
      - Odczep się - odparłam ze wzrastającą zgrozą. - Co to jest?
      - Które?
      - Ten chuligan w żywopłocie! On mnie śledził!
      - No pewnie, że cię śledził! Połowa kopenhaskiej policji cię pilnowała! Co miałaś w tej torebce?!
      - Madame, qu'est-ce que vous aviez dans votre sac?!
      Milczałam przez chwilę, bo za dużo na raz mi się przytrafiło, żebym miała tak szybko przyjść do siebie.
      - Korek od pantofla - odparłam wreszcie niepewnie po polsku. Nigdy w życiu nie wiedziałam jak jest korek od pantofla w żadnym obcym języku. Nie pojmuję, jakim sposobem udało mi się kiedyś kupić korki w Kopenhadze. W oszołomieniu, jakie stało się właśnie moim udziałem, utracony korek od pantofla był jedynym elementem godnym uwagi. Nic więcej nie mogłam sobie przypomnieć.
      - Co miałaś? - spytał Diabeł niedowierzająco.
      Przedstawiciel duńskiej władzy patrzył na mnie z pytającym wyrazem twarzy, więc nie widząc innego sposobu złożenia wyjaśnień, zdjęłam z nogi drugi but z korkiem i zademonstrowałam różnicę. Na jego obliczu ukazało się coś jakby zbaranienie.
      - Seulement...? - powiedział niepewnie, ale przerwał mu Diabeł.
      - Włóż buty - zażądał stanowczo. - I natychmiast sobie przypomnij wszystko, co miałaś w torebce. I przestań wreszcie udawać idiotkę, dosyć szkody narobiłaś.
      Z wysiłkiem otrząsnęłam się ze strasznego wrażenia, że znajduję się w otoczeniu szajki przemytników, że dopadł mnie jeden z narkomanów w postaci kędzierzawego młodziana, że Diabeł też do nich należy, oszukuje mnie i prawdopodobnie sam zamordował Alicję. Jedyne logiczne wytłumaczenie wszystkiego, o czym byłam przekonana ostatnio. Nie sposób przecież uwierzyć, że pracownicy duńskiej policji krążą po mieście w kwiecistych koszulach, z bujnymi lokami do pasa i tępym wyrazem twarzy!
      - Nic nie rozumiem - oświadczyłam z niezadowoleniem, posłusznie wkładając pantofle i nieco przytomniejąc. - Jakiej szkody i skąd się tu wziąłeś? Przecież wyjechałeś w delegację?
      - Właśnie - potwierdził Diabeł z satysfakcją. - Cholernej szkody. Na ich miejscu szlag by mnie trafił. Mów, co miałaś w tej torebce!
      Okazujący przez cały czas anielską cierpliwość uprzejmy pan znów wtrącił; się po francusku, domagając się tego samego co Diabeł. Zaczęłam sobie przypominać. Wszystko miałam! Same bezcenne rzeczy. Puderniczkę, kosmetyczkę, kalendarz ze wszystkimi numerami telefonów, paszport, program z ostatniego dnia wyścigów, papierosy, zapałki, długopis, klucze od biura, od placu Świętej Anny, od mieszkania Brodatego, od własnego mieszkania w Warszawie, rany boskie!... Niecałe sto koron, małe perfumy Diora, narzędzia do manicure... Korek od pantofla!!!
      - Klucze - przerwał Diabeł. - Na pewno chodziło im o klucze. Chcieli się dostać do papierów Alicji.
      Otaczający panowie byli z nim zgodni. Wyliczenie prowadziłam w trzech językach równocześnie, więc rozumieli na bieżąco. Nie pojmowałam, dlaczego po tym odkryciu nie rzucają się do samochodu i nie ruszają w pościg albo też wprost do miasta, żeby zdążyć na K?bmagergade przed bandytami, i nieco się tym zdenerwowałam. Diabeł uśmierzył mój niepokój.
      - Już ich złapali - powiedział bez zachwytu. - Tam dalej czekały dwa radiowozy. Nic gorszego nie mogłaś zrobić, masz z nimi spółkę, czy co?
      - Nie rozumiem, co mówisz, chyba oszalałeś. Skoro ich złapali, to o co chodzi?
      Nie zdążyłam usłyszeć wyjaśnienia, bo znów zbliżył się pan z francuskim językiem.
      - Madame - powiedział z oszałamiającą kurtuazją. - Czy może pani jechać z nami natychmiast? Myślę, że musimy porozmawiać.
      - A votre service, monsieur - mruknęłam. Wiedziałam, że tego nie uniknę, prędzej czy później nadejdzie ta chwila i właściwie przestałam już nawet mieć opory, ale nagle przypomniałam sobie narzędzia Henryka. Może by po drodze podjechać do Anity?
      Zaproponowałam to Diabłu po polsku, a on przez chwilę konwersował z panami po niemiecku. Pomyślałam sobie, że zaraz przejdzie się tu na angielski, dla wszystkich bardziej zrozumiały i wtedy będzie już całkowita wieża Babel. Równocześnie poprawiłam na sobie odzież, w całości przekręconą w osi pionowej i wówczas w świetle latarni zauważyłam coś tak dziwnego, że nie uwierzyłam własnym oczom. Zdjęłam żakiet, żeby lepiej obejrzeć to coś i podeszłam bliżej światła. 
      - Co ty robisz? - spytał Diabeł
      - Nie wiem - odparłam bez sensu. - Nie rozumiem. Co to jest?
      Prawą stronę żakietu na wysokości żeber miałam przeciętą bardzo ładnie i równo, nieco skośnie, tak jakby ktoś zamierzał zrobić tu kieszeń. W otępieniu, które stało się już permanentnym stanem mojego umysłu, przyszło mi do głowy tylko jedno, a mianowicie, że nareszcie będę mogła wyrzucić ten kostium, który noszę od pięciu lat i który już dawno mi się znudził, a wciąż jeszcze był za porządny, żeby go wyrzucać bez powodu. Diabeł wyjął mi żakiet z rąk, obejrzał, po czym zademonstrował pozostałym panom.
      - To zmienia sytuację - powiedział jeden z nich, rzeczywiście po angielsku! - Musimy porozmawiać natychmiast. Idziemy, proszę.
      Na skrzyżowaniu istotnie czekał inny radiowóz, zatrzymaliśmy się i po chwili uprzejmie podano mi torebkę. Pośpiesznie sprawdziłam jej zawartość stwierdzając, że jest wszystko, z przegranym biletem z ostatniego biegu włącznie. Wszyscy wsiedli, gdzie się dało, i oba samochody ruszyły do miasta.
      - Zanim tam dojedziemy, muszę z tobą porozmawiać - powiedziałam do Diabła. - Mamy dwadzieścia minut czasu i nic mnie nie obchodzi, czy to jest uprzejmie, czy nie. Skąd się tu wziąłeś i dlaczego?
      - Chyba nie przypuszczałaś, że cię tak zostawimy samą? Ustaliliśmy z majorem, że pojadę za tobą za twoje własne dewizy, które mi dałaś pół roku temu. Czysty zysk dla Komendy Głównej... Przyjechałem przedwczoraj natychmiast po wiadomości, że dostałaś się do kufra.
      - Skąd wiedziałeś?!
      - Szczęśliwy człowiek jest zawsze rozmowny...
      - Złapali Norwega?!
      - Nikt go nie musiał łapać, szedł ulicą i śpiewał. Sam zaprosił na wódkę czy na piwo pracownika policji. Urżnął się w dziesięć minut.
      - No wiesz! Coś podobnego, myślałam, że pójdzie prosto do domu!
      - No, trochę zboczył. Ty też wygrałaś?
      - Coś ty!
      - No to już jesteś zupełną idiotką. Dać facetowi pewne typy, a samej przegrać!
      - Proszę mi nie zmieniać tematu i nie mącić w głowie - powiedziałam, zdegustowana. - Co to był za nieboszczyk, o którym wspominałeś, że major go miał i że trudno go było dopasować?
      Diabeł spojrzał na mnie podejrzliwie.
      - A co, tobie pasuje?
      - Rozmawiajże raz ze mną normalnie - zniecierpliwiłam się. - Jest mało czasu, potem ci wszystko powiem, a teraz, na litość boską, odpowiadaj na pytania! Był podejrzany o coś?
      - Utopił się w niewytłumaczalnych okolicznościach, a przedtem miał cholernie dużo do czynienia z morfiną. Nie wiadomo, co z nią robił, chociaż z zawodu był chemikiem.
      - Zgadza się. Mnie pasuje. Dlaczego mówisz, że narobiłam czegoś złego?
      - A właśnie, dlaczego, do diabła, nie poszłaś od razu do policji? Razem z tymi wszystkimi papierami? Ten napad wszystko psuje, przecież nikt nie ma żadnych dowodów, jeżeli Alicja podała jakieś nazwiska, to trzeba było tych ludzi wziąć pod obserwację, złapać ich na gorącym uczynku czy coś w tym rodzaju. Teraz już przepadło, co ci do głowy strzeliło, żeby się pętać po ciemnych ulicach?! Nie pomyślałaś, że oni cię też pilnują? Przecież jesteś w tej chwili jedyną osobą, która wszystko wie! Dziwię się, że cię napadli dopiero teraz!
      - Ja się w ogóle dziwię, że mnie napadli, powinni unikać mokrej roboty. Skąd im się to wzięło? Rozumiem włamanie do biura, ale...
      - Jakie włamanie? - przerwał Diabeł z niepokojem.
      - A co? Nie wiecie? - zdziwiłam się i od razu uprzytomniłam sobie, że z uwagi na brak szkód nikt z personelu nie zawiadomił policji. - Ktoś się włamał wczoraj w nocy. W biurze myśleli, że szukał pieniędzy.
      - I co zginęło?
      - Lastryko.
      Diabeł był obeznany z nomenklaturą budowlaną. Jęknął teraz, przytłoczony.
      - Chyba zaraz z tobą zwariuję. Zerwali wam posadzkę?
      - Posadzka w biurze jest drewniana. Rąbnęli jedną płytkę z próbek lastryko, zdaje się, że u nich to się nazywa terracco. Nie jestem pewna, ciągle mylę te nazwy, bo lastryko też mają.
      - Po cholerę im była ta płytka?
      - Nie mam pojęcia. Zdaje się, że pisałam na niej, co myślę. Ściśle biorąc jedno nazwisko.
      - Jakie?
      Opowiedziałam mu o obsesji, jaka mnie opętała na tle nazwiska Karola Lintze, a przy okazji o rożnie Anity. Diabeł potrząsnął głową niechętnie.
      - Nie podoba mi się to. Lintze... Nie, chyba nie słyszałem. Anita jest też w to wmieszana?
      - Cóż znowu, o Anicie nie ma ani słowa - odparłam i zawahałam się, bo obudziło się we mnie jakieś nieprzyjemne uczucie. Rozmawiałam z Anitą o Karolu Lintze, wyraziłam głupie przypuszczenie, że to on zabił Alicję, a zaraz potem zostałam napadnięta. Bywały u niej załogi naszych jachtów. Nie, to chyba idiotyzm...
      Usunęłam na bok uczucie, bo miałam na głowie inne ważne rzeczy. Nie wiedziałam, jak mam się spytać o Leszka Krzyżanowskiego, nie rzucając równocześnie na niego podejrzeń. Diabeł sobie przecież natychmiast skojarzy!
      - Interesuje mnie jeszcze parę osób w Polsce - oznajmiłam sucho. - Czy ktoś dotarł do Laury?
      - Jakiej Laury?
      - Przyjaciółka ciotki Alicji. Mieszka w Krakowie. Nigdy o niej nie słyszałeś?
      - Chyba coś sobie przypominam. Ona ma z tym coś wspólnego?! Przecież to jest stuletnia staruszka!
      - Aha, to znaczy, że Laura nikomu nie przyszła do głowy. Pewnie natomiast wiesz, że jak się nieboszczyk majora topił, to kapitanem jachtu był Leszek Krzyżanowski. Wiesz?
      - Wiem, od dawna.
      - Leszek ma jakie alibi albo co?
      - Podejrzewasz, że wypchnął tego topielca za burtę?
      - Mam na myśli Alicję!
      - A, Alicję? Nieprzyzwoite. Do drugiej w nocy grał w brydża, czterech świadków, w tym żona, która się nie liczy.
      - Słuchaj, do tej pory sprawdziliście już chyba wszystko, z inwentaryzacją karaluchów włącznie. Kto tam wszedł i jakim sposobem?
      Diabeł skrzywił się z niezadowoleniem.
      - W tym cała rzecz - mruknął niechętnie. - Rzeczywiście, major obejrzał każdą drzazgę w okolicy. Poza Zbyszkiem nikt nie wchodził do tego domu i nikt nie przełaził przez sąsiednie parkany na podwórze. Nikt nie wchodził do sąsiednich budynków. Jak na złość... Wszyscy lokatorzy wrócili do siebie przed telefonem Alicji. Można by przypuszczać, że została zabita wcześniej, a jej telefon do ciebie nagrano na taśmę, ale po pierwsze, niemożliwe jest nagrać taką głupią rozmowę, a po drugie, lekarz kategorycznie stwierdził czas. Duch ją zabił czy co?
      - Ta Laura ma syna - powiedziałam tajemniczo. - Pewnie będziecie musieli go znaleźć. Błąka się po aferze.
      - Jak się nazywa?
      - Nie mam zielonego pojęcia, ale siostra Alicji będzie wiedziała.
      - A co z tym waszym Leszkiem Krzyżanowskim? Masz jakieś informacje na jego temat?
      - Jeżeli nie zabił Alicji, to można mu dać spokój. Nie liczy się.
      -A co z tym Lintzem? Może to zbieg okoliczności, ale mnie się nie podoba. Najwyższy czas, żebyś powiedziała wszystko po kolei!
      Nie zdążyłam mu już nic powiedzieć ani po kolei, ani nie, nie zdążyłam się też zapytać, co wykrył w przemycie, i nie zdążyłam poruszyć tematu, który zostawiłam sobie na koniec w obawie o resztki klepek. Sprawy zaginionych zwłok Alicji. Nic już nie zdążyłam, bo dojechaliśmy na miejsce.
      Wysiedliśmy z samochodu i doprowadzono nas do szalenie wytwornych apartamentów, gdzie najpierw była mowa o kawie, a potem zaczęto instalować różne pomocnicze urządzenia techniczne tak piękne, że poczułam się wzruszona. Zupełnie jak na amerykańskim filmie szpiegowskim!
      Pan, mówiący po francusku, zaopatrzył mnie w kawę i inne dodatki. Patrzyłam na niego w podziwie.
      - To zdumiewające, żeby Duńczyk tak opanował francuski język - powiedziałam do Diabła po polsku. Moje dotychczasowe doświadczenia kazały mi starannie unikać w Danii rozmów w tym języku, duński akcent bowiem czyni z francuskim coś nader dziwnego. Ostatecznie zraziłam się w banku, z którego wysłałam kiedyś pieniądze do Polski. Szalenie uprzejmy pan mówił do mnie po francusku, z uporem używając słowa siécle. Nie wiedziałam, jak mam to rozumieć, czy to ma znaczyć, że ten bank jest taki stary i można mieć do niego zaufanie, czy że pieniądze powinny w nim leżeć sto lat, czy co. Zastanawiałam się nad tym wiekiem tak intensywnie, że zupełnie straciłam wątek i do dziś nie wiem, o czym rozmawialiśmy. Potem się okazało, że on mówił czek, tylko z duńskim akcentem.
      - Jaki Duńczyk, to Francuz - odparł Diabeł. - Z Interpolu. Jesteś obiektem zainteresowania międzynarodowej policji.
      - Bardzo mi przyjemnie. Czekaj - przypomniałam sobie nagle. - Zanim oni tu przygotują, to może ja zadzwonię do Anity. Niech już nie czeka z tą kolacją.
      Ależ oczywiście, proszę bardzo, mogłam skorzystać z telefonu. Sięgnęłam więc po kalendarz celem skorzystania, bo nigdy nie umiałam zapamiętać numeru telefonu Anity. Otworzyłam kalendarz na literze L i zamarłam.
      Tuż pod nazwiskiem Anita Larsen w moim własnym, rodzonym kalendarzu było jak byk napisane: Laura Lintze, Kraków, Floriańska 8 m 2. O, święci patroni!!!...
      Trwałam tak nad własnym kalendarzem, aż zwróciłam na siebie powszechną uwagę. Diabeł podszedł i zajrzał, nie zadając mi pytań, zdaje się bowiem, że nie wyglądałam na osobę zdolną do udzielania odpowiedzi.
      - Lintze - przeczytał. - No masz swoją Laurę Lintze... Jak to, mówiłaś, że to facet?!
      Laura Lintze! Karol Lintze, syn Laury! Sama zapisywałam tu to nazwisko, kiedy Alicja, wyjeżdżając, poleciła mi porozsyłać różne rzeczy różnym osobom! Podała mi wtedy i Laurę, na wszelki wypadek! Tępa idiotka, rzeczywiście widziałam to wyraźnie napisane...
      Karol Lintze... Anita mówiła, że pojechał do Grecji! Rozmawiałam z nią o nim, zapisałam nim ukradzioną płytkę lastryko... Anita? To po co ta demonstracja z rożnem?!
      - Wody! - zażądałam z jękiem. - Sodowej! - dodałam pośpiesznie. - Niech mi coś dadzą, bo zemdleję albo co!
      Wszyscy się zainteresowali moim stanem i istotnie dostałam wody mineralnej, którą czym prędzej wypiłam. Melanż w moim umyśle doszedł do zenitu.
      - Czy pani rozmawiała o panu Lintze tylko z panią Larsen? - spytał pan z Interpolu, kiedy już opowiedziałam im wszystko, co było przedtem. - Czy może ktoś to słyszał?
      - Słyszał na pewno, ale wątpię, czy rozumiał - odparłam. - W tym samym pokoju siedział jej szef, a w sąsiednim dwie panie. Drzwi były otwarte.
      - Ale panie wymieniały to nazwisko?
      - Kilkakrotnie.
      Pan z Interpolu przetłumaczył moje odpowiedzi. Tłumaczył je co jakiś czas, a ja wykorzystywałam te chwile, żeby informować Diabła po polsku. W ten sposób wszyscy byli zorientowani w temacie na bieżąco. Ostatnie wiadomości spowodowały ożywioną dyskusję.
      - Wygłupiłaś się, że lepiej nie można - oświadczył Diabeł. Przedtem uczestniczył w dyskusji po niemiecku. - Nareszcie dokładnie zrozumiałem, dlaczego cię napadli. To tak jest, jak się dopuszcza do współpracy niepowołane osoby.
      - No dobrze, ale co ten Lintze tu robi? - zdenerwowałam się. - Przecież pojechał do Grecji?
      - Brednie - odparł zimno Diabeł. - Od dwóch miesięcy żaden Polak nie dostaje greckiej wizy. Nie wpuszczają komunistów, ale ty oczywiście o ostatnich wydarzeniach politycznych nie masz pojęcia.
      Nie miałam, istotnie. Nigdy nie miałam pojęcia o wydarzeniach politycznych, z dwojga złego już wolałam matematykę.
      - Te papiery pani przyjaciółki - powiedział pan z Interpolu. - Czy możemy je dostać od pani? Chcielibyśmy zrobić fotokopie.
      - Proszę bardzo, zaraz?
      - Jeśli można...
      W imponującym tempie zostałam zawieziona n K?bmagergade i przywieziona z powrotem. Kiedy wróciłam, Diabeł właśnie wisiał na słuchawce.
      - Literuję nazwisko - mówił. - Osiemnaście, sześć, dwadzieścia jeden...
      Gdybym się uparła, mogłabym się nauczyć szyfru jaki sobie na tę okazję wymyślili z majorem, znałam przecież to nazwisko, ale szybko doszłam do wniosku, że nie warto, z pewnością bowiem nigdy więcej nie będą się nim posługiwać. Udostępniłam międzynarodowym władzom wszystkie papiery, z wyjątkiem prywatnych listów Alicji do Leszka i Ziutka do Alicji. Zarówno te listy, jak i nasz przypadkowy udział z Michałem miały na zawsze ukryć mroki tajemnicy.
      Udostępnione papiery spowodowały nową dyskusję jeszcze bardziej ożywioną, w której padały znane mi nazwiska. Ciekawa byłam bardzo, co z niej wyniknie. Władze znały niemiecki znacznie lepiej ode mnie i oczekiwałam jakiejś sensacji. Nie zawiodłam się, choć sensacja nadeszła nie zaraz.
      - Masz szczęście - powiedział Diabeł. - Oni wiedzą, kto to jest Aksel Petersen i zdaje się, że będą mogli mu coś udowodnić. Gdyby nie to, powinni cię udusić, a ja bym nawet nie mógł protestować.
      - A kto to jest?
      - Szef przedsiębiorstwa. Widzę natomiast, że nie ma pięciu milionów dolarów.
      - Bądź uprzejmy tłumaczyć jaśniej, bo ja mam już zupełnie dosyć zagadek.
      Za chwilę wytłumaczono mi jaśniej. Wszyscy zainteresowani spodziewali się znaleźć wskazówkę, dotyczącą ukrycia zaginionej paczki z narkotykami. Wskazówki nie było, sama o tym też wiedziałam. Po paru minutach zorientowałam się, że informacji na ten temat domagają się ode mnie!
      - W wodzie - powiadomiłam ich uprzejmie.
      - Na pewno w wodzie.
      - Ale gdzie w wodzie?
      - Nie wiem. Słowo honoru, nie mam pojęcia. Szukajcie, a znajdziecie, mówi Pismo Święte.
      - Zwariowałaś, gdzie oni mają szukać! - zdenerwował się Diabeł. - Musiał przecież istnieć jakiś plan miejsca, który Alicja gdzieś schowała!
      - Toteż właśnie dlatego tak się czepiałam tych świec - odparłam z pozbawionym sensu triumfem.
      - Jeśli to była mała karteczka i jeśli Alicja ją tam ukryła, i jeśli morderca ją znalazł, i jeśli już to wyciągnął z wody...
      - O rany boskie! - jęknął Diabeł i przetłumaczył moje radosne przypuszczenia, wywołując wyraźne poruszenie. Następne pół godziny było wypełnione wyłącznie pięcioma milionami dolarów.
      Mniej mnie teraz interesowały dolary niż Anita. Cóż za pech jakiś czy klątwa, czy do tej szajki przemytników należą wszyscy nasi znajomi i przyjaciele? Czy to możliwe, żeby tak beztrosko odniosła się do śmierci Alicji, a potem mojej? Krwawa hrabina w postaci uroczej dziennikarki? Co się dzieje, rany boskie!
      Konferencja zakończyła się o jakiejś potwornie późnej godzinie. O ile zdołałam się zorientować w tej plątaninie obcych języków, podjęto postanowienie zaskoczenia przeciwnika tempem, z konieczności rezygnując z uzyskania niezbędnych danych drogą żmudnych obserwacji. Z konieczności też, chcąc nie chcąc, wsadzono do mamra ofiary, zmuszone do dzisiejszego napadu moją przesadną lekkomyślnością: Petera Olsena i Larsa Johannsenna, z zawodu kierowcę, dodatkowo sprawującego niekiedy funkcję kasjera na wyścigach, obu obywateli duńskich, oraz niejakiego Jerzego Wendla, obywatela polskiego. Jerzy Wendel, posiadający w Danii bliską rodzinę, często i swobodnie przekraczał obie granice, a Larsa Johannsenna wolałam nie oglądać na oczy za żadne skarby świata.
      - Genialni ludzie - powiedział Diabeł w podziwie, kiedy znaleźliśmy się już w jego hotelu. - Niesłychanie trudno będzie im cokolwiek udowodnić. Gdyby im się udało odebrać ci te papiery i gdyby jakiś czas posiedzieli cicho, nikt by im nie zrobił nic złego. Nawet i teraz najgorsze, co ich spotka, to to, że stracą przedsiębiorstwo. No i ten Aksel Petersen jest skończony, ale właściwie tylko dzięki temu, że go przypadkowo wsypał jeden z francuskich podwładnych. Skompromitowałaś kompletnie i siebie, i mnie.
      - A Laura? - zaprotestowałam niepewnie. - Chyba jeszcze jej nikt nie ostrzegł, może u niej też coś znajdziecie?
      - Wątpię, chociaż major już tam chyba coś działa. Jedyne, co teraz możesz zrobić, żeby nas oboje zrehabilitować, to odnaleźć tę paczkę z heroiną. Jeżeli ona w ogóle jeszcze gdzieś jest i jeżeli jej jutro rano nie znajdą.
      Nazajutrz od rana uczestniczyłam w kilkugodzinnych i całkowicie bezowocnych przeszukiwaniach przystani jachtów i dopiero po południu dotarłam do biura, gdzie powiadomiono mnie, że było do mnie kilka telefonów. Dzwoniła jakaś dama, perfekt mówiąca po duńsku. Nie zdążyłam się nawet zdziwić, bo przecież damą mówiącą po duńsku mogła być tylko Anita, która powinna chyba raczej unikać kontaktów ze mną, kiedy telefon znów zadzwonił. Istotnie, była to Anita.
      - Słuchaj - powiedziała głosem pełnym podniecenia. - Nareszcie jesteś, dzwonię od rana. Co za sensacja! W całej redakcji sodoma i gomora! A ty mi nic nie powiedziałaś!
      Zgłupiałam na to nieco.
      - A co? - spytałam ostrożnie.
      - Zaaresztowali dziś rano mojego szefa! Znasz go przecież, widziałaś go mnóstwo razy w moim pokoju. Jakaś straszna afera, podobno związana z przemytem narkotyków! Pytali mnie o niego, był tu taki sympatyczny pan, okazuje się, że dziwnie mało wiem o własnym szefie, i wyobraź sobie, pytali mnie także o Karola Lintze! Ty musiałaś coś wiedzieć i nic nie mówiłaś. Jak mogłaś?
      Zgłupiałam znacznie więcej.
      - Czekaj - powiedziałam. - Pozwól mi zebrać myśli, jestem oszołomiona. Twojego szefa, mówisz? Rany boskie! Jak on się nazywa?
      - Petersen. Aksel Petersen. Ty wiesz, o co chodzi? Powiedz natychmiast!
      Po bardzo długiej chwili udało mi się ochłonąć z wrażenia. Coś podobnego! I pomyśleć, że takie proste rozwiązania leżały mi przed samym nosem! Lintzego miałam we własnym kalendarzu, a tajemniczy Aksel Petersen siedział przy sąsiednim stole i wcale nie musiał rozumieć po polsku, żeby się zaniepokoić! A ten Diabeł ukrył to wczoraj przede mną!
      - Moja droga, jakże ja ci miałam cokolwiek mówić, skoro do wczoraj jeszcze prawie nic nie wiedziałam, a od wczoraj żyję w przekonaniu, że dybałaś na moje życie...
      - Co robiłam?!
      - Dybałaś na moje życie pod pozorem nakarmienia mnie kolacją.
      - Jezus Maria! - przestraszyła się Anita. - Coś ci zaszkodziło?
      - Poczekaj do jutra, jutro ci wszystko opowiem, jeśli mi pozwolą - obiecałam. - Przyjadę do ciebie autobusem i przywiozę narzędzia Henryka...
      Z satysfakcją poczekałam na Diabła, który do wieczora konferował z międzynarodowymi glinami. Miałam jeszcze kilka pytań, a wczoraj w poczuciu winy położyłam uszy po sobie i nie nalegałam na wyjaśnienia, zwłaszcza że moja nadzwyczajna inteligencja w przedmiocie transakcji na wyścigach wzbudziła w nim niejasne podejrzenia. Ze wszystkich osób słuchających moich zeznań on jeden uznał, iż moje wnioski wyciągnięte z vifajfa Norwega i kontaktów Petera Olsena z małym łysym w kapeluszu są jakoś zbyt genialne. Wolałam więc siedzieć cicho. Teraz jednakże wykryłam jego następne oszustwo i moje obawy razem z poczuciem winy zniknęły jak ręką odjął.
      - Anita na mnie napadła, co? W przebraniu? - spytałam jadowicie, kiedy tylko wrócił. Zaczął się śmiać.
      - Przyznasz sama, że wcale nietrudno jest cię trochę skołować.
      - Jeżeli teraz zaraz nie opowiesz prawdy o wszystkim, to z tego skołowania natychmiast przestaję się interesować waszą głupią paczuszką heroiny!
      - Szantażystka...
      - I tak pewnie z mojego zainteresowania niewiele wyniknie - dodałam uczciwie. - Ale mów i nie łżyj chociaż przez pierwszych parę zdań!
      - No więc dobrze, niech będzie. Rzeczywiście, zgadłaś tak, że aż mnie to dziwi. U tego faceta w sklepie znaleźli ładne parę kilo towaru w bigosie i we flakach. Szynka była prawdziwa. Aksela Petersena zdjęli ze stanowiska wczesnym rankiem i okazuje się, że mają zdjęcia, na których załatwia interesy z facetem, znanym w Szwecji. Nie jest tak źle, jakby się zdawało, chociaż byłoby lepiej, gdybyś ludziom jednak zostawiła trochę czasu. Na szczęście ta Laura to histeryczka i w niepokoju napisała w swoich listach stanowczo za dużo, jak na przyzwoitą konspirację. Nie wiem, na przykład, czy wiesz, skąd się wzięły te jej ścisłe kontakty... A propos, zgadnij, do kogo pisała te epistoły, które trafiły do Alicji.
      - Wiem tylko do kogo nie - odparłam, z zainteresowaniem oczekując wyjaśnienia, bo przecież sama już się nad tym zastanawiałam bez skutku. Diabeł uśmiechnął się złośliwie.
      - Do tatusia pana Karola.
      - Co?!
      - Pani Laura jest panienką, to chyba wiesz, zaś pan Karol to błąd młodości, obdarzony nazwiskiem rodzicielki, ale uznany przez rodziciela. Rodzicielem zaś jest niejaki herr Maurice Lilienbaum, z którym, o ile wiem, bardzo dużo cię łączy...
      Mały łysy w kapeluszu!!!
      Aż mnie zatchnęło z wrażenia, a zadowolony z efektu Diabeł ciągnął dalej. Mały łysy w kapeluszu znacznie chętniej przyznał się do posiadania dwóch synów, w tym jednego nieślubnego, niż do udziału w aferze. Zdaje się, że duńskie gliny zamknęły go z dużym żalem. Procedura dalszego transportu narkotyków ze sklepu jego duńskiego potomka była nadzwyczaj prosta z tego powodu, iż szły one sobie drogą prywatną w oryginalnych opakowaniach. Każdemu wolno było zabrać sobie trochę ulubionej potrawy nawet do Ameryki.
      - No dobrze, a od nas? Jak wychodziło od nas?
      - Też prosto. W Sopocie mieli magazyn aktualnych opakowań, zapełniali je świeżą, porządną heroiną i wymieniali w chwili transportu na statek już po wszystkich kontrolach. Dwóch ludzi wystarczyło. Jeden nam uciekł, ale zdaje się, że przyjechał do Danii, dobrze trafił. To było zorganizowane w tak głupio prosty sposób, że nikt by na to nie wpadł przez całe lata. Największą zasługę ma tu właściwie Alicja...
      Alicja... Właśnie. Alicja! Trudno, muszę go o to wreszcie zapytać...
      - To teraz jeszcze powiedz... Tylko nie kłam, na litość boską, bo to jest temat, od którego ja mogę dostać pomieszania zmysłów. Kto i po jakiego diabła ukradł jej zwłoki?
      Diabeł zamyślił się. Usiadł wygodniej w fotelu i zapalił papierosa.
      - Ano właśnie - powiedział w zadumie. - Ciężki wstyd dla majora. Zwłoki Alicji samodzielnie przekroczyły granicę.
      - Przysięgam na wszystko, co mi święte - oświadczyłam, prawdopodobnie z obłędem w oczach. - Jeśli natychmiast nie odwołasz tego, co powiedziałeś, zabiję cię!
      Diabeł odruchowo pomacał kieszeń, w której miał pistolet.
      - Zabij sobie panią Gruszczyńską - odparł z niesmakiem. - Ja w tym nie brałem udziału.
      - Jaką panią Gruszczyńską?! Kto to jest pani Gruszczyńską?! Co za pani Gruszczyńską się tu znowu plącze?! Nie trzymaj się za tę spluwę, ja cię uduszę gołymi rękami!!!
      - Jak mnie udusisz, to się nic nie dowiesz. Czekaj, już mówię!...
      Przed dziesięcioma dniami niejaka pani Gruszczyńską, wyjeżdżająca do Berlina, gdzie przebywał służbowo jej małżonek, wsiadła wieczorem do wagonu sypialnego na Dworcu Głównym i odnalazła swój przedział pierwszej klasy. Jedno z miejsc w przedziale było już zajęte. Spała na nim ciemnowłosa dama, odwrócona twarzą do ściany i szczelnie okryta kocem. U stóp damy siedział jej zatroskany małżonek, który po chwili zwrócił się do pani Gruszczyńskiej.
      - Najmocniej panią przepraszam - powiedział z lekkim zakłopotaniem. - Moja żona trochę źle się czuje, wzięła proszki nasenne i obawiam się, że prześpi granicę. Ja jestem, niestety w innym przedziale, nie dostaliśmy już dla siebie wspólnego, tylko oddzielne miejsca. Czy zechciałaby pani wyświadczyć nam pewną przysługę?
      Pani Gruszczyńską poczuła się natychmiast głęboko oburzona na Orbis, który nie ma żadnych względów dla chorych kobiet i nie potrafi ulokować razem małżeństwa w potrzebie i bez chwili namysłu zadeklarowała swoją nieograniczoną życzliwość. Zatroskany mąż z wyraźną ulgą wskazał jej mały, bardzo wytworny neseser.
       Tu są dokumenty mojej żony razem ze świadectwem lekarskim, wiozę ją za granicę właśnie po to, żeby ją leczyć, skomplikowany przypadek pewnego urazu psychicznego, wie pani, wolałbym się nad tym nie rozwodzić, bo to dla mnie bardzo przykre. Gdyby pani mogła udostępnić te dokumenty kontroli celnej, nie budząc mojej żony, zanim ja tu przyjdę, byłbym bardzo wdzięczny. Oczywiście żona nie ma żadnych bagaży, ja mam wszystko ze sobą.
      Korzystanie z opieki lekarskiej za granicą było, zdaniem pani Gruszczyńskiej, czynem ze wszech miar zasługującym na poparcie i jej życzliwość jeszcze wzrosła. Upewniła się jeszcze, czy chorej nie trzeba podawać jakichś lekarstw, i obiecała wszelką pomoc. Uszczęśliwiony mąż posiedział jeszcze chwilę, po czym wśród podziękowań opuścił przedział tuż przed odjazdem pociągu.
      Kontrola celna zbudziła panią Gruszczyńską nad ranem. Uprzejmy celnik rzucił okiem na jej dwie walizy, bez nieufności pogodził się z ich zawartością, nie nalegał nawet na oglądanie dwóch litrów wódki, dwóch kilogramów kiełbasy, bigosu domowej roboty i również domowych konfitur z wiśni, ulubionego przysmaku pana Gruszczyńskiego, po czym zwrócił się do drugiej pasażerki, śpiącej kamiennym snem wciąż w tej samej pozycji.
      - Tej pani proszę nie budzić! - zawołała pani Gruszczyńską. - Ta pani jest chora i wzięła proszki nasenne. Może jej zaszkodzić, bo jest chora na nerwy i jedzie do lekarza. Tu pan ma jej paszport i świadectwo lekarskie.
      Otworzyła piękny neseser z zamszu w ciepłym, brązowym kolorze i spośród niewielkiej ilości kosmetyków, zakrętek do włosów, lekarstw i innych tego rodzaju drobiazgów wyjęła portfel z dokumentami.
      - A bagaż tej pani? - spytał celnik, oglądając dokumenty.
      - Chora kobieta z bagażem? Co pan! - oburzyła się pani Gruszczyńska. - Jej mąż ma bagaż, jedzie w innym przedziale, bo nie dostali wspólnego. Ten Orbis to nas traktuje jak jakieś karykatury.
      Chciała powiedzieć kreatury, ale ze zdenerwowania coś jej się pomyliło. Celnik zawahał się, spojrzał na tył głowy śpiącej kobiety, po czym pochylił się i oświetlił latarką jej twarz, odwróconą do ściany, chcąc ją porównać z fotografią w paszporcie. Na to pani Gruszczyńska rzuciła się jak lwica.
      - Panie! - krzyknęła rozdzierająco. - Ja wszystko rozumiem, te wasze kontrole i inne dolary! Ale pan serca nie ma, ciężko chorą kobietę chce pan mieć na sumieniu! Ona może ataku do stać od tego pańskiego świecenia, chorego człowieka tak nie wolno budzić! To jest nieludzkie!
      Od jednego rzutu oka celnik stwierdził, że twarz na fotografii jest istotnie twarzą śpiącej pani, przed chwilą przeczytał wyraźnie sprecyzowane i nie budzące wątpliwości świadectwo lekarskie, bagaży istotnie nie było, a teraz wyrosła nagle przed nim pałająca świętym oburzeniem pani Gruszczyńska. Pani Gruszczyńska była kobietą imponującą w pełnym tego słowa znaczeniu. Miała metr siedemdziesiąt wzrostu i ważyła dziewięćdziesiąt dwa kilo, a co gorsza, w jakiś sposób przypominała mu jego teściową, acz była od niej znacznie młodsza. Pośpiesznie więc zgasił latarkę.
      - Ależ nie budzę, co znowu - powiedział ugodowo. - Musiałem tylko sprawdzić zdjęcie. Ta pani ma tu, widzę, tłumaczenie świadectwa lekarskiego na niemiecki? A mąż, mówi pani, jest w innym przedziale? Dziękuję bardzo, dobranoc. 
      I czym prędzej się wycofał. 
      Pani Gruszczyńska starannie schowała dokumenty, przy okazji obejrzała sobie owo tłumaczenie i polski oryginał, ze współczuciem stwierdziła, iż choroba nieznajomej polega na zaburzeniach psychicznych, połączonych z częściowym paraliżem, smutnie pokiwała głową i zapamiętała dostrzeżone nazwisko. Takie niepolskie. Hansen. Pani Alicja Hansen...
      Wykrzykiwała to nazwisko w Berlinie po przybyciu pociągu na miejsce przeznaczenia, usiłując odnaleźć męża chorej współpasażerki. Mąż bowiem od Warszawy ani razu się nie pokazał, co nie wzbudziło podejrzeń pani Gruszczyńskiej podczas przekraczania granicy, mógł wszak być zajęty bagażem, ale co zaniepokoiło ją pod koniec podróży. Nie wiedziała, co ma zrobić w razie, gdyby gdzieś zniknął definitywnie. Opuściła swój przedział, przebiegła sąsiednie, wyszła nawet na peron, rozglądając się i usiłując dostrzec widzianą jeden raz twarz. Za nią biegał jej własny mąż, któremu nie miała czasu udzielić wyjaśnień i dla którego postępowanie żony było chwilowo niepojęte. 
      - Panie Hansen! - nawoływała z nadzieją, że może pan Hansen gdzieś tu jest, tylko ona go nie może rozpoznać. - Panie Hansen!
      Zdenerwowałaby się prawdopodobnie znacznie bardziej, gdyby wiedziała, że pan Hansen po pierwsze od dwudziestu pięciu lat nie żyje, a po drugie nigdy nie był mężem chorej damy, tylko jej ojcem. Pełna rozterki wróciła do przedziału i tu czekała ją niespodzianka.
      Zajęte przed chwilą miejsce było puste. Po śpiącej pasażerce nie pozostało śladu ni popiołu.
      Ochłonąwszy ze zdenerwowania rozsądnie doszła do wniosku, że mąż zabrał chorą żonę prawdopodobnie w towarzystwie jakiejś pielęgniarki w czasie, kiedy ona biegała po sąsiednich przedziałach i peronie. Poczuła się nieco urażona brakiem pożegnania, ale złożyła to na karb niezbędnego zapewne pośpiechu. Ewentualność jakiegoś oszustwa wykluczała całkowicie. Proszący ją o pomoc w Warszawie mąż wyglądał wprawdzie zupełnie zwyczajnie, ale bardzo sympatycznie i z całą pewnością był nad wyraz zatroskany... 
      Taką to opowieść usłyszał i przekazał swoim władzom jeden z podwładnych majora, który odszukał panią Gruszczyńską w Berlinie w towarzystwie męża i konfitur z wiśni. Poszukiwania majora szły w różnych kierunkach, ale akurat nie w tym i dopiero w kilka dni później dowiedział się, że osoba nazwiskiem Alicja Hansen przekroczyła granicę pociągiem w jednym przedziale z osobą nazwiskiem Maria Gruszczyńską. Tajemniczego męża nie dało się odnaleźć w żaden sposób, a fotografia Gunnara, zademonstrowana na wszelki wypadek pani Gruszczyńskiej, wywołała jej kategoryczne zaprzeczenie. W ten sposób zwłoki Alicji zniknęły z horyzontu po raz drugi.
      Odnalezienie lekarza, który wystawiał świadectwo, okazało się niewykonalne, jego nazwiska bowiem nikt nie zapamiętał, a samo świadectwo odjechało razem ze zwłokami.
      Bardzo mnie to wszystko zaintrygowało i postanowiłam nie poddawać się grożącemu mi pomieszaniu zmysłów. Przyszły mi do głowy pewne możliwości wyjaśnienia tej tajemnicy. Wprawdzie absurdalne, ale lepsze absurdalne niż żadne.
      - Gdyby nie to, że Gunnar jest tak przeraźliwie praworządny, pomyślałabym, że jednak wbrew pozorom ukradł jej zwłoki, żeby je zabalsamować na pamiątkę - powiedziałam w zamyśleniu. - Ale Gunnar załatwiałby to legalnie i urzędowo.
      - Major jest podejrzliwy z zawodu i nie wierzy w niczyją praworządność, więc sprawdził - odparł Diabeł. - Zwłoki Alicji nie wjechały do Danii ani tym pociągiem, ani następnym, ani w ogóle żadnym. Gunnar zaś, jak wiesz, w przeddzień tego wydarzenia opuścił Polskę samochodem Alicji, wyjeżdżając przez Świnoujście, do Ystad. Miał to jej upoważnienie, dawno wystawione, ale ciągle ważne, i nikt mu nie czynił żadnych przeszkód.
      - A jakim sposobem jej zwłoki miały paszport?
      - Dostała go na tydzień przed tą całą historią, odebrała i prawdopodobnie miała u siebie. Co najdziwniejsze jednak, to to, że po jej śmierci nie znaleziono u niej w domu żadnych dokumentów ani tego paszportu, ani prawa jazdy, ani metryki, ani w ogóle nic.
      - Czekaj - przerwałam mu. - A znaleziono taką dużą, damską torbę z zepsutym zamkiem błyskawicznym, w czarno-brązową kratę? To była ukochana torba Alicji i wszystko w niej trzymała. Przy okazji mogę przysiąc, że nigdy nie miała takiego neseseru jak ten w pociągu.
      - Nie wiem, zdaje się, że nie, ale nie jestem pewien. A co, wiesz coś o tym?
      - Wiedzieć, to nic nie wiem - westchnęłam w zadumie. - Ale jak znam Alicję, tak mogę przypuszczać, że zostawiła gdzieś tę torbę przez roztargnienie i tam było to wszystko. U jakiejś przyjaciółki, w sklepie, na klatce schodowej, byle gdzie.
      - I znalazł to ktoś, kto był zainteresowany wyekspediowaniem jej zwłok! Możliwe. Tylko dokąd i po jaką cholerę!
      - Może jeszcze przeszukacie całe granice NRD?
      - Nie wiem, czy będzie trzeba. Możliwe, że na końcu to się samo wyjaśni.
      Diabeł musiał wracać do Warszawy, więc nazajutrz wsiedliśmy obydwoje do samolotu. Nie upierałam się na razie przy dłuższym pobycie w Danii, miałam bowiem w tym względzie swoje prywatne plany. Omówiłam te plany bez jego udziału z dwoma szalenie sympatycznymi panami, zajmującymi się wiadomą aferą, i odjeżdżałam pełna nadziei na najbliższą przyszłość. Diabeł zabrał jeszcze od Anity jej pamiątkowy szczątek rożna jako dowód rzeczowy. Kiedy spytałam go, czy spodziewa się znaleźć na nim jakieś odciski palców, spojrzał na mnie z politowaniem.
      - Od dawien dawna ci mówię, że odciski palców to jest mit i legenda. Przedmiotów, z których rzeczywiście można je zdjąć, jest tak znikoma ilość, że ja w ogóle się dziwię, jakim sposobem ludzie je zostawiają. Na tym kawałku żelaza, też pewnie będą, ale tylko Anity, i to niewyraźne. Chcę po prostu sprawdzić, czy to pasuje do tego, co mamy w Warszawie.
      Już w samolocie, pod koniec podróży, przypomniał sobie jeszcze jedną radosną wiadomość.
      - Aha, zapomniałem ci powiedzieć coś szalenie wesołego - oświadczył nagle jadowicie. - W ostatniej chwili dostałem od majora informacje o panu Karolu.
      - No! - popędziłam go, zaniepokojona tym jadowitym tonem, bo uczynił efektowną pauzę.
      - W którejś gazecie w zeszłym roku ukazał się reportaż o rejsie jachtu do Danii. Reportaż był podpisany K. Lintze". Bardzo będę zdziwiony, jeśli cię major nie zamorduje. Wyliczając mu ludzi, którzy kontaktowali się z Alicją w Danii, starannie pominęłaś niejakiego Leszka Krzyżanowskiego, który pana Karola miał na swoim pokładzie. Pan Karol w ogóle dość często pływa jako korespondent, a tamta podróż była, zdaje się, pamiętna dla wszystkich.
      Poczułam się istotnie cokolwiek nieswojo i na pierwsze po powrocie spotkanie z majorem szłam z duszą na ramieniu. Nie zdążyłam się przedtem zobaczyć z Leszkiem. Kompromitującą korespondencję przezornie spaliłam, nie widząc innego pewnego sposobu ukrycia jej przed ludzkim okiem. Miałam nieprzeparte wrażenie, że Alicji by na tym ukryciu bardzo zależało.
      Major był szlachetniejszy, niż Diabeł sądził, i nie tylko uszłam z życiem, ale nawet zostało mi przebaczone. Warunkowo
      - Musi się pani zrehabilitować, bo rzeczywiście czasem nam pani trochę utrudniała - powiedział, uśmiechając się. - Znała pani swoją przyjaciółkę, niech pani teraz pomyśli i odnajdzie tę zatopioną fortunę. Panem Lintze już się tutaj zajmujemy, jest w Polsce i prowadzi nienaganny tryb życia, pomimo pewnego niepokoju, który powinien odczuwać. U pani Laury zaś znaleźliśmy luksusowo urządzone laboratorium. Po trosze rozumiem teraz opory pani Hansen w wyjawieniu tej sprawy, a przynajmniej początkowe opory. Pani Laura twierdzi, że zainstalowanie laboratorium odbyło się z wiedzą zmarłej niedawno ciotki pani przyjaciółki.
      No to rzeczywiście Alicja musiała mieć ładny zgryz! Być może rozmawiała z Laurą i ta żmija powiedziała jej to samo.
      - A kto jest mordercą? - spytałam ciekawie, ośmielona łagodnością majora. - Już pan wie?
      Major westchnął niemal rzewnie.
      - Niestety, z trzech nie tylko możliwymi, ale prawie pewnych osób, trzy mają niezbite alibi. Podejrzewam, że ktoś tu gdzieś coś ukrył, ale w żaden sposób nie mogę tego nikomu udowodnić. Nie mamy mordercy...
      Zabrzmiało to tak, jakby majorowi brakowało nie mordercy, a kęsa chleba dla głodnych dzieci. Aż się wzruszyłam.
      - Panie majorze, co pan mówi! Nikt tam nie wszedł do tego domu?
      - Żywa dusza...
      - A spośród lokatorów? Może to ktoś ze stałych lokatorów? Może ktoś miał gościa?
      - Szczerze mówiąc właśnie to ostatnie podejrzewam. Ale nie sposób udowodnić przyjmowania gościa, którego nikt nie widział, komuś, kto się tego wypiera. No nic, zobaczymy, może się jeszcze coś wyjaśni.
      Sprawę odnalezienia zatopionej w wodzie fortuny Diabeł potraktował zdumiewająco poważnie.
      - Zrobiłem z siebie idiotę dzięki tobie - oświadczył. - Życzę sobie odnieść teraz osobisty sukces i znaleźć to świństwo. Myśl! Przypomnij sobie, co tylko możesz! Wyobraź sobie, że jesteś na miejscu Alicji! Myśl!
      - Torba Alicji! - powiedziałam pierwsze, co wymyśliłam, skupiwszy się posłusznie.
      - Jak to, major ci nie powiedział?
      - Zapomniałam go spytać. A co?
      - Torba Alicji znajdowała się u jej siostry. Podobno przez trzy dni stała u niej na stoliku w przedpokoju i nikt nie zwrócił na to uwagi, bo wszyscy stracili głowy. W dniu morderstwa po południu Alicja tam była i wyszła, zapominając o torbie. Nie rozumiem, jak otworzyła sobie mieszkanie, chyba kobiety noszą klucze w torebkach?
      - W kieszeni! Alicja nosiła klucze w kieszeni żakietu. Natomiast w torbie miała drugi komplet, to znaczy powinna go mieć, jeśli przedtem nie zgubiła. Co tam jeszcze było?
      - Nie wiadomo.
      - Jak to? Nie sprawdziliście?
      - Torba zginęła. Jej siostra twierdzi, że zauważyła ją po trzech dniach, zajrzała do środka, zobaczyła na wierzchu portfel i portmonetkę z pieniędzmi, nie oglądała więcej, zamierzała to zrobić potem, a potem już torby nie było. Zbiegło się to jakoś dziwnie z wizytą Gunnara.
      - Chryste Panie! Nie podejrzewasz chyba, że Gunnar rąbnął torbę Alicji?!
      - Nie wiem. Może chciał mieć jakąś pamiątkę?
      - Ależ nie Gunnar! - jęknęłam ze zgrozą. - Co ty mówisz. Nie znasz Duńczyków i nie znasz Gunnara! On by umarł na samą myśl o kradzieży! Oni tam są w ogóle obłędnie uczciwi, o złodziejstwach to najwyżej może czasem słyszeli, a i to też wiary nie dają! Niemożliwe!
      Diabeł wzruszył ramionami. Profesjonalnie nie wierzył w ludzką uczciwość, a nie był świadkiem wydarzeń, w których ja sama uczestniczyłam. Na własne oczy widziałam, jak Alicja zostawiała beztrosko swoją świętą torbę z zepsutym zamkiem i pieniędzmi na wierzchu w jednym końcu wielkiego domu towarowego, a sama szła coś mierzyć na drugi koniec. Potem okazywało się, że zapomniała, gdzie zostawiła torbę, i leciała jej szukać koło takiego zielonego sweterka. Sweterek z kolei okazywał się niebieski, ale torba stała obok nietknięta. Osobiście w innym domu towarowym zostawiłam na wieszaku w przymierzalni srebrny łańcuch z Orno z wisiorem z masy perłowej i odebrałam go bez przeszkód następnego dnia. Fakt, że zostawiałam parasolkę we wszystkich możliwych, nadających się do tego miejscach i zawsze ją odzyskiwałam, wydaje się już niegodzien uwagi. Musiałam dopiero trafić na rodaka, żeby ją stracić, co nie znaczy, że rodak ją ukradł, broń Boże. Tego rodzaju twierdzenie byłoby kalumnią, rzuconą na nasz świat artystyczny, rodakiem bowiem był jeden z naszych czołowych reżyserów, do którego udałam się z wizytą do hotelu tuż przed jego odjazdem. Zabawiwszy krótko wyszłam bez parasolki i nazajutrz bez żadnych złych przeczuć poszłam ją odebrać. Trzeba jednak trafu, że reżyser przebywał w Kopenhadze w towarzystwie jednej z naszych czołowych aktorek, zresztą co tu ukrywać, reżyserem był Janusz Morgenstern, a aktorką Beata Tyszkiewicz, która pozostawiła mu swój bagaż, a sama udała się do Paryża. No i Morgenstern zabrał moją parasolkę do Polski w przekonaniu, iż należy do Beaty Tyszkiewicz. Wykrywszy tę straszną rzecz personel hotelu wpadł w istną rozpacz i nie wiedział, jak mnie przepraszać, ale pocieszyłam ich nadzieją, że może ją w Polsce od pani Tyszkiewicz odbiorę. Zaraz potem kupiłam sobie drugą parasolkę i zupełnie o tym zapomniałam.
      Nie mogłam się więc teraz pogodzić z myślą o popełnieniu kradzieży przez Gunnara i zniknięcie torby Alicji wydawało mi się ze wszech miar podejrzane. Mógł legalną drogą zabrać samochód, może mieli między sobą jakąś umowę? Ale nie rąbnąłby torby z pieniędzmi!
      - Nie przypuszczam, żeby ona trzymała w torbie coś, co chciała starannie ukryć - oświadczył Diabeł krytycznie. - Musiała się liczyć z czymś takim jak napad i rewizja. Wymyśl inne miejsce.
      - No cóż, te świece...
      - Powiem ci prawdę. Majora świece cholernie zaniepokoiły i kazał je zbadać na wszystkie strony. Prawie że je zrekonstruowali. W wyniku rekonstrukcji stwierdzono, że przed pokrojeniem na plasterki były nietknięte. Poza krojeniem nie ma śladów innego dłubania. Gdyby w nich coś było, to to coś musiałoby się znajdować w części nie spalonej, jak wiadomo palący się knot gaśnie, jeśli natrafi na przeszkodę. Porównanie z wzorem pozwoliło zyskać pewność.
      - Z jakim wzorem? - spytałam złowieszczo, tknięta przeczuciem.
      - Wyobrażałem sobie, że bardziej ci zależy na wykryciu mordercy Alicji, niż na jakiejś tam świecy...
      - Wziąłeś moje świece! Bandyto!
      - Tylko jedną!
      - Trzeba było mi to powiedzieć w Kopenhadze! Bym sobie odkupiła!
      - Odkupisz sobie innym razem. Nie rozpraszaj się. Nie świece, więc myśl dalej.
      Poruszona do głębi stratą, bo te śliczne świece kochałam nad życie, wyjęłam ocalałe pięć sztuk i zapaliłam. Paliły się pięknie, równo, bez dymu i zapatrzona w nie wspomniałam sobie inne chwile, kiedy duńskie świece paliły się tak samo. Nasze imieniny, moje, Michała, urodziny Alicji, wielka uroczystość, kiedy Alicja dostała podwyżkę, zmącona moim niepokojem o zezwolenie na pobyt i pracę... Coś mi nagle zaświtało w głowie i zgasło.
      Potem mi znów zaświtało, dla odmiany w sercu. Miałam uczucie, jakbym o czymś zapomniała. O czymś, co nie wiadomo, czy ma związek z aktualnym problemem, ale co musiało być szalenie ważne. Absolutnie nie mogłam sobie uprzytomnić, co by to mogło być.
      - No? - powiedział Diabeł zachęcająco i z nadzieją. Stał pod piecem i przyglądał mi się z uwagą. - Coś sobie przypominasz. Widać ci na twarzy.
      - Właśnie nie wiem - odparłam z wahaniem. - Mam wrażenie, że zapomniałam o czymś bardzo ważnym, co mi się z czymś kojarzy pod wpływem tych świec, ale nie wiem, z czym. I w ogóle jak sobie usiłuję przypomnieć, to jeszcze bardziej zapominam. Zadawaj mi pytania, może pomoże.
      - Zaraz - powiedział Diabeł. - Coś mi przyszło na myśl. Nie można zaprzeczyć, że Alicja była bardzo inteligentna. Zauważ, że od chwili kiedy trafiłaś na ten mikrofon, mówiła do ciebie same bardzo ważne rzeczy. Każda wskazówka, której udzieliła, miała swój sens, nie było nic niepotrzebnego. Przypomnij sobie jeszcze raz każde jej słowo.
      Nie wiadomo, dlaczego zaczęłam sobie przypominać od tyłu. Ostatnie były słowniki, w których udzieliła najważniejszych wiadomości, ale tam nie znaleźliśmy nic na ten temat.
      - A propos, co było na Rosengarden? - przypomniałam sobie.
      - Pralnia. Mała, prywatna pralnia, w której bywał pan Aksel Petersen i spółka, osobiście przynosząc swoje koszule w ściśle określonych terminach. A propos, ciekaw jestem, dlaczego Alicja nie powiedziała ci nic o tych słownikach przez telefon. Liczyła na to, że się sama domyślisz?
      - Liczyła na to, że je ktoś znajdzie. Nie mogła nic mówić, ględziłyśmy o nich najpierw przed mikrofonem, pozwoliła mi je zabrać z powrotem, a potem bała się, że je ktoś rąbnie. Bała się w ogóle wszystkiego na zapas.
      - I dlatego tak głupio z tobą rozmawiała... Czekaj, czy ona nie mówiła czegoś więcej?
      - Czego więcej? - zaniepokoiłam się, bo znów mi zaczęło niewyraźnie świtać.
      - Mam wrażenie... - Diabeł zawahał się i też zaczął sobie przypominać. - Mam wrażenie, że mówiłaś coś strasznie głupiego. Czekaj, czekaj... Pytałaś jej, czy się nie urżnęła, i potem powiedziałaś jakieś dziwne słowa. Niech sobie przypomnę... Tupiąc nogami!
      Tupiąc nogami!...
      Rozjaśniło mi się w głowie natychmiast.
      - Już wiem! - wykrzyknęłam z ulgą. - Ona mi kazała sobie coś wziąć na pamiątkę po jej śmierci. Oczywiście, że to musiało być coś ważnego! Boże drogi, co to było?
      - Jak to, nie wiesz?
      - Nie mam pojęcia. Pamiętam, co powiedziała. Weź sobie to, czego używałaś po wizycie u dobroczyńców. I dodała te tupiąc nogami. Bóg jeden raczy wiedzieć, co to mogło być!
      - Przypomnij sobie natychmiast! Zawsze się chwaliłaś, że masz dobrą pamięć. Zdaje się, że twoja pamięć działa tylko wtedy, kiedy chodzi o moje minione błędy i wypaczenia.
      - Dla twoich błędów działa podwójnie. Czekaj, niech pomyślę. Muszę to sobie odtworzyć.
      Zamknęłam oczy. I natychmiast zobaczyłam salę jadalną wielkości przeciętnej stodoły, pośrodku tej sali stół na 24 osoby, obok mały stoliczek, fotele, srebrny świecznik, srebrny dzbanek do kawy, filiżanki z królewskiej porcelany i jedną małą, srebrną łyżeczkę. Państwo domu pili kawę bez cukru i systematycznie zapominali o łyżeczkach. Na stoliku stała butelka whisky, butelka koniaku i woda sodowa... Otworzyłam oczy i powiedziałam z rozpaczą:
      - Dobry Boże, a przedtem piłyśmy jeszcze jarzębiaki
      - Alkoholiczki! - mruknął Diabeł ze wstrętem.
      Znów zamknęłam oczy. Rzeczywiście, przedtem wykończyłyśmy butelkę jarzębiaku, bo to było właśnie wtedy, kiedy Alicja dostała podwyżkę, a ja byłam pełna rozpaczy i tak się nam jakoś te uczucia gryzły. Na komodzie uroczyście paliły się trzy piękne, czerwone świece. Ostatni kieliszek jarzębiaku wypiła z nami córka dobroczyńców, która przyszła zaprosić nas na dół, na kawę.
      Włożyłam sobie do kawy kostkę cukru i zaczęłam ją pośpiesznie rozgniatać tą jedyną łyżeczką, chcąc ją oddać Alicji bez zwracania uwagi.
      - Dlaczego tak zgrzytasz? - spytała Alicja po polsku z dezaprobatą, nie zmieniając przyjemnego wyrazu twarzy.
      - Mam robaki! - odparłam bez namysłu, również z promiennym uśmiechem. Po czym, pod stołem, podałam jej łyżeczkę.
      Zużyty uprzednio jarzębiak napełniał moją duszę bojowym nastrojem. Ze zniecierpliwieniem słuchałam jej ględzenia z panem domu o pogodzie, bo powinna była omawiać z nim zupełnie inny, bardzo ważny temat. Wykorzystałam chwilę, kiedy zajął się nalewaniem płynów.
      - Alicja, jeśli natychmiast nie zmienisz tematu na właściwy, to ja zacznę śpiewać - zagroziłam i dodałam uroczyście: - Albowiem polska pieśń ludowa bulgocze mi w dudkach.
      - Ja, tak - powiedziała Alicja. - W czym proszę?
      - Dudki, czyli letkie, czyli płucka - wyjaśniłam. - Oui, merci beaucoup.
      Konwersacja toczyła się w czterech językach równocześnie. Po niemiecku, po angielsku, po francusku i po duńsku. Najgorsze duńskie słowo, to chyba owo tak, które oznacza dziękuję. Do dziś mi się myli i nie jestem pewna, czy dziękuję za coś, czy potwierdzam.
      Po dudkach Alicja zorientowała się, że jest coś niedobrze, przyśpieszyła omawianie pożądanego tematu i nie przedłużając niebezpiecznie wizyty wróciłyśmy na górę. Rezultat rozmowy z dobroczyńcą nieco mnie pocieszył, piękne świece na komodzie paliły się nadal, a Alicja wywlokła z szafki świeżą butelkę soplicy.
      - No to nasze zdrowie! - powiedziała radośnie, podnosząc kieliszek.
      Ojczysta pieśń ludowa istotnie we mnie bulgotała i w połowie butelki rzeczywiście zaczęłyśmy śpiewać. Ale nie rzewnie góralu, czy ci nie żal, tylko zgodnie z nastrojem, nader skocznie, do tańca. Oczyma duszy wyraźnie ujrzałam Alicję naprzeciwko siebie w ognistych hołubcach, a zaraz potem z jękiem trzymającą się za kolano. Pokazywała mi, jak się w oberku powinno przyklęknąć. Kolano sprawiło, że dalszy ciąg pokazów choreograficznych wykonywałam solo.
      - Na betonie, idiotko! - wołała Alicja płacząc ze śmiechu. - Nie tup tutaj! Na betonie!
      Tupiąc nogami!!!... Coś jeszcze tańczyłam, tupiąc nogami! Oczywiście, hiszpańskie tańce ludowe!...
      Kastaniety!!! Święte kastaniety Alicji! Używałam ich, tupiąc nogami!!!
      - Wiem! - wrzasnęłam, zrywając się z miejsca. - Wiem, co to było! Jak mogłam zapomnieć, przecież wisiały na tej ścianie!
      - Co wisiało na ścianie? Co to było, mówże! 
      Głęboko poruszona, byłam gotowa natychmiast lecieć po przekazany mi spadek.
      - Kastaniety. Pamiętasz? Wisiały na ścianie nad tym napisem. Jedna para, pamiątkowe, Alicja je bardzo kochała i nie ruszała się w żadną podroż bez nich. Trzeba je natychmiast odebrać!
      - Opamiętaj się, gdzie chcesz lecieć o jedenastej! Alicji mieszkanie jest zaplombowane, jutro je odbierzemy.
      - Czekaj - powiedziałam zaniepokojona. - Ja chyba muszę w tej sprawie porozmawiać z siostrą Alicji. Ona jest jej spadkobierczynią...
      Diabeł zreflektował się nagle.
      - Zwariowałaś - powiedział z niesmakiem. - O czym ty w ogóle mówisz? W kastanietach ukryła wiadomość! Co za brednia, przecież to są dwa jednolite kawałki.
      - Nie wiem, czy jednolite, i nic mnie to nie obchodzi. Alicja kazała mi je sobie zabrać, zapewne nie bez powodu. Idę jutro do majora, może mi pozwoli. Do siostry też pójdę, bo jestem uczciwa.
      Diabeł skrzywił się niechętnie z głęboką urazą.
      - Ja tu usiłuję omawiać z tobą poważny temat, a ty sobie robisz dowcipy z kastanietami. Rozumiem, że Alicja ci je oddała. Skoro je tak kochała, to chciała uszczęśliwić nimi najlepszą przyjaciółkę. Ale to nie znaczy, że w nich coś jest.
      - Bądź konsekwentny, przed chwilą mówiłeś, że robiła same ważne rzeczy.
      - No więc wśród tych ważnych zrobiła jedną nieważną, Alicja też człowiek. Przypominaj sobie dalej.
      - To był malutki kawałek papierka - powiedziałam w zamyśleniu.
      - Skąd wiesz, że to był malutki kawałek papierka?
      Ocknęłam się z zamyślenia i spojrzałam na niego. Zaraz, skąd ja wiem, że to był malutki kawałek papierka? Z listu Alicji do Leszka. Aha, nie mogę tego powiedzieć.
      - A co, wyobrażasz sobie, że przekazywali taką wiadomość na plakacie ulicznym? Jestem pewna, że to był malutki papierek, i jestem pewna, że kastaniety mają z tym związek. To jest jedyna rzecz, jakiej się mogę uczepić, bo poza tym mogła to schować wszędzie.
      Diabeł nie wydawał się przekonany, ale towarzyszył mi nazajutrz do majora. Major też nie był przekonany, ale towarzyszył nam z kolei do mieszkania Alicji. Kastaniety wisiały na swoim miejscu i pozwolono mi je wziąć do ręki.
      Obejrzałam je dokładnie Bóg wie który raz, bo w Kopenhadze oglądałam je po parę razy dziennie. Wisiały na pochylonym suficie poddasza tak głupio, że każdemu, kto siadał za stołem, majtały się po głowie. Przyglądałam się im, klepałam nimi...
      Nie zmieniły się wcale. Były nadal lśniące, czarne, połączone czerwonym sznureczkiem, i nie posiadały żadnych śladów, niczego. Poczułam rozczarowanie, bo nie wiadomo dlaczego wydawało mi się, że powinny być zaopatrzone w jakiś znak, napis lub coś w tym rodzaju, a może w sznureczek powinno być coś wplecione. Zdaje się, że pomyliło mi się wszystko i weszło mi w paradę sznurowe pismo Inków.
      Major i Diabeł obejrzeli je równie dokładnie. Obwąchali je, popukali w nie paznokciem i bez mała bliscy byli ugryzienia.
      - Nic nie widzę - powiedział major z żalem.
      - Bo to nonsens - odparł Diabeł ze zniecierpliwieniem. - Panie majorze, ona sobie coś ubzdrzyła. Moglibyśmy to posłać do Zakładu Kryminalistyki, ale właściwie nie wiem po co.
      - Ja też nie wiem, ale posłać możemy - powiedział major z wahaniem. - Tylko nie wiem, czego im kazać szukać. Gotowi przeprowadzić badanie chemicznego składu tego plastiku...
      Przez ten czas stałam sobie obok nich i myślałam. Gdzie jeszcze Alicja mogła wetknąć mały kawałeczek papieru? W różne miejsca. Mogła umyć graphos i wepchnąć go do graphosu zamiast tuszu. Mogła przylepić pod korkiem w nie używanym pantoflu. Mogła wsadzić na dno oprawki od szminki. Tak, ale wtedy powiedziałaby do mnie przez telefon, żebym sobie wzięła na pamiątkę jej narzędzia kreślarskie, jej ukochane buty, jej szminkę. A powiedziała o kastanietach...
      - To niech ona to sobie weźmie i ogląda do skończenia świata - mówił do majora coraz bardziej zniecierpliwiony Diabeł.
      - Za twoje wszystkie przeszłe winy i inne złe uczynki Pan Bóg cię karze tępotą - powiedziałam w natchnieniu. - Panie majorze, niech pan da ten przedmiot. Ja wierzę w moją nieprzeciętną przyjaciółkę, która z całą pewnością nie miała tych możliwości technicznych, jakimi rozporządza pański Zakład Kryminalistyki. Wy sobie myślcie swoje, a ja swoje i zobaczymy, kto na tym lepiej wyjdzie. Czy ja mogę iść do łazienki?
      - Proszę bardzo - odparł major z akcentem zdziwienia w głosie.
      Zabrałam kastaniety i udałam się do łazienki. Przypomniało mi się coś. Któregoś dnia wróciłam z pracy i Alicja powitała mnie osobliwą informacją.
      - Ukradłam najnowszy wynalazek - powiedziała tajemniczo.
      - Jaki wynalazek? - zaciekawiłam się.
      - Klej. Podobno genialny. Zamierzam sobie przylepić tę oderwaną zelówkę, u szewca kosztuje piętnaście koron. Pomóż mi, to trzeba rozgrzać.
      - Objętościowo to ta kradzież nie jest zbyt imponująca - zauważyłam, bo przyniesiony przez Alicję kawałek kleju był wielkości kostki do gry.
      - Podobno jest szalenie wydajny...
      Rzeczywiście był szalenie wydajny. Rozgrzewał się i zaczynał płynąć w temperaturze około 50 stopni, w płomieniu świecy podgrzał się nieco za mocno, z jednej małej kostki zrobiła się na podłodze wielka kałuża, do której w chwilę potem przylepił się na mur wchodzący Michał. Alicja oprócz zelówki poprzylepiała sobie mnóstwo rzeczy do innych rzeczy zupełnie niepotrzebnie, chcąc w pośpiechu wykorzystać kałużę. Nigdy więcej nie widziałam tego kleju, u mnie w biurze zaledwie o nim coś mgliście słyszeli. Że jakiś nowy, specjalny klej do plastiku...
      Puściłam do umywalki gorącą wodę, a Diabeł z majorem patrzyli mi na ręce nad wyraz zaciekawieni. Do parującego ukropu włożyłam kastaniety, nic na razie nie myśląc i czekając efektu. Po chwili wyjęłam je, ostrożnie trzymając za sznureczek, żeby się nie poparzyć.
      Z dwóch części przeznaczonych do klepania nawzajem o siebie jedna zrobiła się troszeczkę inna. Zaczęła mieć coś jakby krawędź...
      - Coś podobnego - powiedział major z niedowierzaniem. Diabeł wydarł mi nagle kastaniety z rąk. Natychmiast wydarłam mu na powrót z okrzykiem:
      - Jeszcze nie! Podgrzać!
      W pośpiechu wrzuciliśmy do ukropu także i sznureczek. Krawędź zrobiła się wyraźniejsza. Teraz już wszyscy troje byliśmy pełni przejęcia, ale nie sposób było włożyć ręki do tego wrzątku. Przeszkadzając sobie nawzajem grzebaliśmy w wodzie różnymi przedmiotami, nie mogąc tej wody wypuścić, bo zatyczka nie miała łańcuszka, zaniepokojeni, że klej wystygnie, zapominając, że trzeba zakręcić kran, bo wody robi się coraz więcej. Wreszcie Diabeł jakoś to wyciągnął i natychmiast wetknął w krawędź czarnego krążka koniec pilniczka do paznokci.
      Powoli, z oporem, ciągnąc za sobą czarne smugi oddzieliły się od siebie dwie połówki kastanietu.
      W środku była maleńka, złożona na czworo karteczka.
      - Ona była genialna - powiedział Diabeł uroczyście i z szacunkiem i to był największy hołd, złożony pośmiertnie mojej przyjaciółce. Nigdy w życiu nie słyszałam, żeby o kimkolwiek innym powiedział coś podobnego.
      - Moje gratulacje - powiedział major życzliwie i bez zawiści. - Może pan spocząć na laurach.
      - Jeszcze nie wiem, trzeba to obejrzeć - odparł Diabeł i w chwilę potem zostałam oderwana od przylepiania w skupieniu obu połówek kastanietu do siebie z powrotem. Nie udało mi się uczynić tego równie pięknie, ślad krawędzi pozostał.
      - Odcyfruj to! Gdzie to jest? 
      Może bym i nie poznała tego miejsca tak łatwo, od jednego rzutu oka, gdyby nie to, że na górze kartki narysowany był krokodyl, którego ogon, zakończony strzałką, wskazywał schematyczny planik. Nie musiałam się więc nawet zastanawiać, ten teren był mi znany aż zbyt dokładnie. Każda ulica, każde skrzyżowanie, każda alejka przez park... Krzyżyk znajdował się w odległości tysiąca dwustu metrów od lądu w linii prostej dokładnie na przedłużeniu ostatniego odcinka ulicy. Wymiar był podany cyframi...
      - Charlottenlund... - szepnęłam z nabożnym wzruszeniem. - A ta ulica tutaj to jest Traverbanevej, a tutaj jest wejście... To jest, chciałam powiedzieć, tu poniżej jest przystań jachtów. Chyba najpierw to utopił, a potem napisał, że to jest tysiąc dwieście metrów?
      - No tak, bez tego planu można było szukać do upojenia - powiedział Diabeł z satysfakcją. - Żeby trafić na to miejsce, trzeba być jasnowidzem albo przekopać całe dno morskie po tej stronie Zelandii. Do tej pory ten obciążony pakunek jest już pewnie zupełnie przykryty piaskiem.
      - Życie bywa niekiedy romantyczne - westchnął major. - Istna korsarska mapa, wskazująca miejsce ukrycia skarbów.
      - Do kitu takie skarby - mruknęłam z niesmakiem. - Ciekawa jestem, co z tym zrobicie po wyłowieniu. Chyba komisyjnie utopicie z powrotem...
      Kastaniety zostały mi oddane bez oporów. Gnana wrodzoną uczciwością udałam się do siostry Alicji celem uzgodnienia z nią tego spadku. Rozmowa oczywiście natychmiast przeszła na temat tego strasznego skandalu ze zwłokami i od razu zorientowałam się, że siostra Alicji nie została szczegółowo poinformowana o przeżyciach pani Gruszczyńskiej. Nie informowałam więc jej i ja, kiwając tylko głową z ubolewaniem i zgadzając się z nią w całej pełni. Byłam dla niej zupełnie zwyczajną osobą, przyjaciółką jej zamordowanej siostry, zorientowaną w całej sprawie w tym samym stopniu co i ona. Nie wiedziała ani o moich bliskich kontaktach z majorem, ani o udziale Diabła w aferze, ani w ogóle o całej aferze. Rozmawiała prywatnie i bez oporów.
      -Wie pani - powiedziała w pewnej chwili konfidencjonalnym tonem - to może nieetycznie rzucać podejrzenia na człowieka, ale nie mogę się oprzeć wrażeniu, tak między nami mówiąc, że Zbyszek ma z tym coś wspólnego. Zachowywał się tak dziwnie...
      - Jak dziwnie? - zaciekawiłam się natychmiast. - I kiedy?
      Siostra Alicji mimo woli zniżyła głos, chociaż i tak nikt nas nie słyszał.
      - Tutaj, w nocy na schodach. Podsłuchiwał pod drzwiami, zamiast wejść i starał się, żeby go nikt nie widział...
      Zdziwiłam się bardzo, bo jak dotąd, wiedziałam, że Zbyszek bez żadnych oporów wchodził w oczy cieciowi. Cóż u diabła nowego wymyślił na schodach?
      - A co? - spytałam, równie konfidencjonalnie zniżając głos. - Nic nie wiem, może to bardzo ważne? Widziała go pani może?
      - Widział go nasz przyjaciel... To jest mój mąż, wracał do domu...
      Słowo przyjaciel zabrzmiało dla mnie jak dźwięk pobudki alarmowej.
      - Pewnie pan Lintze? - powiedziałam spokojnie i życzliwie, całkowicie lekceważąc gwałtowną przemianę przyjaciela w męża.
      - To pani wie? - zdziwiła się siostra Alicji jakby z lekką urazą. - Pani go zna?
      Nie wiedziałam wprawdzie, co wiem, ale wyraźnie widziałam, że właśnie się dowiaduję. Nauczyłam się od Diabła łgać w razie potrzeby bez mrugnięcia okiem.
      - Znam go bardzo dobrze. Jeszcze z Kopenhagi. A co mówił? Że co Zbyszek robił?
      Siostra Alicji była jeszcze przez chwilę jakby nieco zaskoczona i niezadowolona, ale zaraz ukryła gdzieś te uczucia.
      - Więc właśnie, szedł do nas po schodach na górę, a Zbyszek stał wyżej i schował się, jak usłyszał kroki. Podsłuchiwał pod drzwiami Alicji...
      Żeby zobaczyć Zbyszka, podsłuchującego pod drzwiami Alicji, trzeba było ominąć mieszkanie jej siostry i wejść jeszcze co najmniej pół piętra wyżej. Karol Lintze widocznie w przewidywaniu jej gwałtownej śmierci wszedł wyżej, celem obejrzenia ewentualnego mordercy. Jakim sposobem major nie wykrył jego obecności w tym domu?!
      - Pan Lintze nocował u państwa? - spytałam w ślepym natchnieniu.
      - Właśnie, dziwię się, że pani o tym wie, bo specjalnie prosił, żeby nikomu nie mówić. Ze względów służbowych, pani rozumie, był w delegacji i oficjalnie powinien być zupełnie gdzie indziej i bardzo mu zależało, żeby to nie wyszło na jaw. Ta milicja zaraz wszystko wywlecze. A ostatecznie on jest poza podejrzeniami, tyloletni przyjaciel, prawie krewny, no więc rzeczywiście nikomu o tym nie wspominaliśmy. Po co ktoś bliski ma mieć nieprzyjemne kłopoty.
      Z wysiłkiem powstrzymywałam straszne jęki, rwące mi się na usta z głębi duszy. Siostra Alicji była zawsze pełna przeraźliwego zaufania do ludzi, w stosunku do najgorszego bandziora miałaby wątpliwości, czy on rzeczywiście jest bandziorem. Co ja mam teraz zrobić z tą kobietą? Powiedzieć jej prawdę? Nie powiedzieć nic i napuścić na nią od razu majora? Przecież ona mnie też okazuje zaufanie! Jezus Maria, co za kretyńska sytuacja!
      - Nie jestem pewna, czy to dobrze - powiedziałam łagodnie i ostrożnie, chociaż znacznie chętniej zerwałabym się z krzesła z krzykiem, rwąc włosy z głowy.
      - Co czy dobrze? - spytała siostra Alicji nieco nieufnie.
      - Że państwo o nim nie wspominali. Może by i miał jakieś kłopoty, chociaż pewnie nieduże (rzeczywiście - pomyślałam - zgoła bez znaczenia), ale z drugiej strony kto wie? Może udzieliłby jakichś ważnych wskazówek? Widywał się przecież z Alicją w Kopenhadze i widział tego Zbyszka na własne oczy. Mógł coś wiedzieć...
      - O Zbyszku wszystko powiedział nam, a myśmy powtórzyli milicji. A w Kopenhadze? A cóż on ma wspólnego z Kopenhagą?
      Uznałam, że lepiej będzie zakończyć tę rozmowę, bo za chwilę siostra Alicji zacznie się czegoś nowego dowiadywać ode mnie. Lada moment uzna, że musi w tej sprawie porozmawiać z mężem, mąż zadzwoni do swojego przyjaciela...
      Kłusem przyleciałam do domu. Po drodze rozstrzygnęłam sobie wszystkie wahania i wątpliwości. Trudno, niech sobie siostra Alicji ma do mnie dowolne pretensje!
      - Wiem, gdzie był Karol Lintze w dniu morderstwa - powiedziałam do Diabła jeszcze nieco zadyszana, bo nie zwolniłam tempa nawet na schodach.
      - Gdzie?! I skąd wiesz?!
      - Piętro niżej. Od naocznych świadków. 
      Diabeł patrzył na mnie jak na osobę, która z nagła nieszkodliwie oszalała.
      - Oficjalnie pan Karol był w Poznaniu i nie sposób mu udowodnić czegoś innego. Co to znaczy piętro niżej?
      - Piętro niżej, mówię. Piętro niżej niż Alicja, U swojego przyjaciela, Alicji szwagra, który na jego uprzejmą prośbę pominął ten drobny fakt w zeznaniach. Ta świnia usiłowała specjalnie wkopać Zbyszka. Siostra Alicji powiedziała mi o tym w zaufaniu, niech teraz major robi, co chce, żeby nie było na mnie. I pośpieszcie się nieco, bo oni już pewnie dzwonią do kochanego Karolka.
      Diabeł dostał nagłego przypływu wigoru i za chwilę już go nie było. Wrócił dopiero bardzo późnym wieczorem, pełen satysfakcji.
      - Major jest przytomny człowiek - oświadczył. - Już dwa dni temu zaczął się starać o dowód rzeczowy i właśnie przed chwilą dostał. Siostra Alicji ma atak nerwowy, a szwagier tłucze głową o ścianę. Lada moment się przebije do sąsiadów.
      - I to jest ten dowód rzeczowy? - spytałam z głębokim niesmakiem.
      - Niezupełnie. Ciekaw jestem, czy zgadniesz. Chodziłaś tak koło tego, chodziłaś, ciekawe, czy sobie teraz skojarzysz.
      - Nic sobie nie skojarzę. Jutro major zacznie prowadzić sprawę następnego morderstwa. Chyba że powiesz natychmiast!
      - Na eś - powiedział Diabeł i uciekł na drugą stronę stołu.
      - Światłość niebieska go oświeciła! - wrzasnęłam goniąc go nie wiadomo po co, bo przecież popełnienie zabójstwa, zanim coś powiedział, byłoby nonsensem. - To jest akurat na eś!
      - Rany boskie, co robicie? - powiedział z dezaprobatą mój starszy syn, wtykając głowę do pokoju, kiedy przewróciliśmy trzecie krzesło. - Myślałem, że jesteście dorośli?
      Interwencja progenitury wpłynęła uspokajająco, może też i dlatego, że już nie było co przewracać. Szampański humor Diabła wskazywał na to, że dowód musiał być istotnie niezbity. Na eś...
      - Jeśli powiesz, że świece, to chyba wyskoczę oknem - zagroziłam ponuro. - Moim ostatnim celem życiowym jest odczepić się wreszcie od tych cholernych świec.
      - A owszem, właśnie świece - odparł Diabeł radośnie. - Majora męczyły tak samo, jak ciebie. W Zakładzie Kryminalistyki stwierdzono obecność mikroskopijnych cząstek stearyny w kolorze czerwonym na jednym z garniturów pana Karola. Garnitury major zabrał do obejrzenia już wcześniej, zrobił rewizję zaraz po moim telefonie z Kopenhagi. Najwyraźniejsze były na kolanach spodni, widocznie prowadził u Alicji intensywne poszukiwania. Żeby było śmieszniej, to owe cząstki niczym nie odbiegają od tego, co major zebrał ze stołu Alicji...
      Zgodnie z umową, zawartą z czarującymi panami z duńskiej służby śledczej, dziesiątego września dostałam zaproszenie do Kopenhagi. Miałam zidentyfikować niektóre twarze, widywane na wyścigach i moja osoba była tam szalenie potrzebna. W tej sytuacji biuro paszportowe poszło mi na rękę, kłopotów żadnych nie było, bo mój paszport był ciągle ważny, wizę dostałam w ciągu kilku godzin i piętnastego przybyłam znów do Danii.
      Szesnastego września istotnie identyfikowałam znane mi gęby, siedemnastego zaś, również zgodnie z umową, byłam już wolna.
      Siedemnasty września to było to, o co mi chodziło. Wielki Dzień, Derby kłusaków w Charlottenlund! Jasne, że tylko po to załatwiłam sobie mój cichy interes z tymi zachwycającymi ludźmi.
      W straszliwym, zbitym łeb przy łbie tłumie, w napięciu, z dreszczem szczęścia w sercu patrzyłam na wielki bieg. Powinna była bezwzględnie wygrać Iboune, ulubione zwierzątko Michała, nad wyraz grymaśne i nieobliczalne, ale akurat w znakomitej formie. Przez trzy kilometry patrzyłam, jak Iboune idzie jak szatan, jak ma pewne pierwsze miejsce i jak w ostatniej chwili wychodzi przed nią fuks, którego, jak idiotka, zagrałam tylko dołem! Ścierwo Iboune przyszła druga!
      Ściśle biorąc do dzisiejszego dnia nie jestem pewna, czy Iboune to rzeczywiście kobyła. Być może to wałach. Niezależnie od płci faktem jest, że wystawiła mnie rufą do wiatru. Kto wie, czy nie uczyniła tego z żalu, że nie patrzył na nią jej najwierniejszy wielbiciel?...
      Prawdziwy hazardzista, jak wiadomo, nie zniechęca się przegraną, zwłaszcza tak stosunkowo niewielką. Los nieco złagodniał i wygrałam w ostatnim biegu. Czekając na wypłatę, tradycyjnie już poszłam na górę i zjadłam kolację. Nie śpieszyłam się, chcąc możliwie przedłużyć ostatni pobyt w ukochanym miejscu i w rezultacie opuściłam tor chyba ostatnia. Szłam powoli przez śliczny, pusty las, o tej porze prawie ciemny. Nie przeszkadzały mi te ciemności, w głębszych już tędy chodziłam, ścieżkę do stacji znałam na pamięć. Poza tym wzeszło pół księżyca i świeciło jak latarnia.
      Dotarłam do miejsca, które właściwie nie było polanką, tylko jakby miniaturą polanki. Tak jakby brakowało tam jednego drzewa, tego właśnie, którego gruby, zwalony pień leżał prawie przy ścieżce. Usiadłam na owym pniu i zapaliłam papierosa, melancholijnie rozmyślając o tym, kiedy też przyjadę tu następny raz i co wygra Derby w przyszłym roku? Który z tych znakomitych trzylatków o imionach na literę K, z których większość debiutowała w naszych oczach? Czy też przyjdzie za parę lat taka chwila, że patrząc w program o którymś młodym koniu na literę na przykład P powiem ze wzruszeniem: Popatrz, to córka Karissimy!? I ciekawe, czy kiedykolwiek zostanie pobity rekord, który padł dzisiaj, pojedynczego vifajfa za 248 tyś. koron... Taki miły, sympatyczny kraj ta Dania, żeby tylko nie nosili z takim podziwu godnym uporem tych strasznych spodni w czarno-brązową pepitkę! Brody już niechby mieli...
      Tak rozmyślając melancholijnie i rzewnie wypaliłam papierosa, zgasiłam go, przydeptawszy szpilką z czarnego krokodyla, podniosłam się i spojrzałam na ścieżkę. I zmartwiałam.
      Na ścieżce, dwa metry przede mną, wyraźnie oświetlona blaskiem księżyca, stała Alicja.
      Ściśle biorąc nie wierzę w duchy, trudno więc wymagać, żebym się ich bała. A jednak zrobiło mi się w tym momencie głupio. Przez krótką chwilę gwałtownie usiłowałam sobie przypomnieć, czy przypadkiem nie zrobiłam czegoś wbrew jej życzeniom.
      - Zgiń, przepadnij, maro - powiedziałam niepewnie na wszelki wypadek. - A kysz, a kysz...
      Posłużenie się słowami wieszcza uznałam za najstosowniejsze i najbezpieczniejsze w tak nietypowej sytuacji.
      - Ty idiotko - odparła na to nieboszczka z nie ukrywanym wyrzutem. - Wiedziałam, że cię tu spotkam. Trzeba ci przyznać, że wykazałaś się konkursową tępotą.
      Po sekundzie namysłu musiałam jej przyznać rację. Rzeczywiście, grałam Iboune na pierwsze miejsce...
      - A właśnie - zauważyłam też z wyrzutem, ale znacznie łagodniejszym. -Myślę, że skoro jesteś na tamtym świecie, to mogłabyś być na tyle przyzwoita, żeby dać jakiś cynk. Już nie mówię tego vifajfa, nie wymagam aż tyle, ale chociaż porządek w Derbach!
      - Głupiaś - oświadczyła nieboszczka niecierpliwie. - Tak samo jestem na tamtym świecie, jak i ty. Przestań się wygłupiać.
      Treść wypowiedzi z zaświatów nie dotarła do mnie w pełni, odniosłam tylko wrażenie, że duch Alicji jest ze mnie czegoś niezadowolony. Poczułam się, łagodnie mówiąc, nieco bardziej nieswojo. Nie przywykłam do tak bliskich kontaktów z siłami nadprzyrodzonymi i nie bardzo wiedziałam, co mam z tym fantem zrobić.
      - Przyszłaś mnie straszyć? - spytałam znów niepewnie, usiłując jakoś wyjaśnić sytuację. - Jeśli ci na tym zależy, mogę poszczękać zębami. Przyjdzie mi to bez trudu.
      - Przyszłam ci powiedzieć, że się na tobie zawiodłam i uważam, że musiałaś chyba kompletnie zgłupieć.
      Z nieboszczką wolałam się nie sprzeczać, aczkolwiek jej opinia o mnie wydała mi się nieco krzywdząca. Zastanowiłam się szybko, czy nie prościej byłoby zwyczajnie uciec, ewentualnie nawet z krzykiem, ale nogi wrosły mi w ziemię i lekkoatletyka nie była w tej chwili najstosowniejszym dla mnie zajęciem. Wolałam się całkowicie z nią zgodzić.
      - Dobrze, oczywiście, że musiałam zgłupieć. Mogę cię też zapewnić, że twoje pojawianie się przede mną, jeśli zamierzasz stosować je częściej, doprowadzi mnie rychło do dna upadku umysłowego. Gdzie jesteś? W niebie?
      - Na ziemi. Oprzytomnij! Jak to, ty nie wiesz, że ja żyję?!
      - Przeciwnie, wiem, że nie żyjesz, i nie kręć mi w głowie. 
      Duch Alicji raczył okazać rozbawienie.
      - Nie wygłupiaj się, poważnie mówisz? To ty nie wiesz o niczym! Żyję, jak Boga kocham, dotknij mnie!
      Coś zaczęło się błąkać po moim skołowanym umyśle. Nadal trwałam w miejscu, nieufnie patrząc, jak duch Alicji zbliża się do mnie. Wcale nie chciałam jej dotykać, myślałam sobie bowiem, że jeśli za chwilę moja ręka przejdzie przez nią jak przez powietrze, to nie ręczę za siebie. Z drugiej znów strony bałam się ją urazić kategoryczną odmową. Duch się może zdenerwować...
      Niepokojąca zjawa wyciągnęła do mnie rękę i chcąc nie chcąc musiałam z determinacją dokonać bohaterskiego czynu.
      Nie była powietrzem!!! Była zupełnie zwyczajnie, normalnie żywa!!!
      - Alicja, rany boskie! Jak to, więc żyjesz?! Jakim sposobem?!... Niech mnie gęś kopnie, na własne oczy widziałam twoje zwłoki!!!
      - Właśnie, idzie o moje zwłoki - powiedziała Alicja z gniewem, kiedy już wydarłyśmy się sobie nawzajem z objęć, odpracowawszy radosne powitanie. - Jak ci się zdaje, po jakiego diabła kazałam ci je oglądać? Ile razy ci mówiłam, że mam serce z prawej strony?
      O, święci patroni!...
      Nogi się pode mną ugięły i czym prędzej usiadłam z powrotem na pniu. Rzeczywiście, słyszałam o tym od niej milion razy! Prawa strona była przesadą, ale istotnie miała serce nieco przesunięte ku środkowi klatki piersiowej. W czasie wojny złapała gruźlicę i była leczona odmą, niczym lepszym bowiem akurat nie dysponowano. Wynikiem tej kuracji, zresztą skutecznej, było owo przesunięcie, nieduże, coś około dwóch centymetrów, które w najmniejszym stopniu nie wpływało na jej zdrowie. I ten fakt, podstawowy, najważniejszy fakt, na mur, na amen, na beton wyleciał mi z pamięci!
      - Alicja, do nóg ci padnę! - jęknęłam rozdzierająco.
      - Dobrze, padnij - zgodziła się ze zwykłym roztargnieniem, siadając obok mnie. - Tylko dzięki temu sercu żyję. Nie chwaliłam się tym powszechnie, wiedziałaś tylko ty i Gunnar. I Gunnarowi przyszło do głowy, że to może mieć znaczenie, a ty, jak kretynka, pozwoliłabyś mnie pochować!
      - Rzeczywiście, jak ostatnia kretynka - przyznałam ze skruchą. - Nie dobijaj mnie już. A kto cię ukradł? Rozumiem, że chyba jednak Gunnar?
      - Pewnie, że Gunnar. Przyleciał samolotem natychmiast, jak tylko dostał moją depeszę...
      - Jaką depeszę?
      - A co, nie wiesz? Wysłałam do niego depeszę tuż przed telefonem do ciebie. Treści: Morituri te salutant. Umówiłam się z nim przedtem, że jakby co, to go zawiadomię, wiedział, że mam jakieś kłopoty, ale nie wiedział, jakie. Morituri te salutant miało oznaczać, że przyjeżdżam do Danii, a periculum in mora, że on ma natychmiast przyjechać do Polski. Gunnar oczywiście pomylił teksty, bo ja miałam zamiar od razu się gdzieś schować i wyjechać tym rannym pociągiem z Dworca Gdańskiego.
      - No i co?
      - No i przyjechał, porozumiał się z moim prywatnym lekarzem, spił ciecia i zabrał mnie z kostnicy. Pomysł wyjazdu przyszedł mu do głowy, jak zobaczył moją torbę u Hali. Wiesz, że ją tam zostawiłam?
      - Wiem też, jak przejeżdżałaś do NRD. Tylko nie wiem, jak wjechałaś do Danii.
      - Proste, przez Szwecję. Tu przecież nie ma kontroli. Gunnar okazał się genialny i w tym jednym wypadku zrezygnował z praworządności. Nic nie rozumiał i bał się panicznie, że jak wyjdzie na jaw, że żyję, to mnie sprzątną po raz drugi dokładniej. Chyba jednak wyjdę za niego za mąż - dodała z westchnieniem.
      - Pewnie - przyświadczyłam. - Tyle poświęceń!
      Pomacałam ją znowu, żeby się upewnić, że istotnie żyje, bo wciąż jeszcze trudno mi było w to uwierzyć. Wstrząs był zbyt wielki.
      - A kiedy oprzytomniałaś? I w ogóle jak się czujesz?!
      - Bardzo dobrze. Mam dużo przebywać na świeżym powietrzu. Kiedy oprzytomniałam? Czekaj, tak całkowicie to przeszło dwa tygodnie temu, przedtem byłam jeszcze nieco zamroczona. Ta rana nie była groźna, ominęła serce, a do tego zatrzymały się we mnie procesy fizjologiczne czy coś w tym rodzaju. No i przechowywali mnie w lodówce, chciałam powiedzieć w kostnicy, co mi świetnie zrobiło. Podobno gdybym dłużej leżała w cieple, tobym wykitowała A natychmiast po ukradzeniu zaczęli mnie leczyć w domu u mojego lekarza, on ma świetnie wyposażony gabinet. Wszystko się bardzo ładnie złożyło, okazuje się, że twoje lekarstwo w zestawieniu z tym środkiem nasennym, którego użyli, spowodowało coś podobnego do letargu. W gruncie rzeczy nic mi się nie stało.
      - A tu?
      - A tu Gunnar dostał takiego kota, że umieścił mnie w lecznicy pod fałszywym nazwiskiem. Zupełna histeria. Podejrzewał wszystkich dokoła, między innymi własnego brata i moją siostrę. Dlatego ukradł moją torbę, którą zobaczył w przedpokoju. Ale jak ukradł, słuchaj! Wystawił na schody.
      - Co?
      - Powiedział Hali, że idzie po chustkę do nosa, czy coś takiego, poszedł do przedpokoju, wziął torbę, po cichu otworzył drzwi i wystawił ją na schody. Potem wrócił do pokoju i spokojnie rozmawiał. Chyba nikt przez ten czas nie szedł po schodach, przecież tam były pieniądze!
      - Tylko Duńczyk jest zdolny do czegoś podobnego! - stwierdziłam ze zgrozą i znów ją pomacałam. - Miał cholerne szczęście. A kto był mężem twoich zwłok?
      - Mój lekarz. Wysiadł z pociągu w ostatniej chwili. W Berlinie czekał już Gunnar, odbył potworną drogę przez Ystad i Warnemünde. To prawie cud, że zdążył. Nie powiem, żeby po tym wszystkim wzrosło moje zaufanie do naszej milicji - dodała, krzywiąc się z niechęcią.
      - A co to ma do rzeczy? - zdziwiłam się. - Chciałaś, żeby go złapali czy co? Czego się czepiasz?
      - Milicyjny lekarz byłby mnie pochował!
      - Przedtem by cię podziabał na drobne kawałki, bądź spokojna - oświadczyłam zimno. - A od naszych glin się odczep, twój zgon stwierdził lekarz z pogotowia, jakiś młody facet bez doświadczenia. Zimna byłaś jak biegun północny, macałam cię, objawów życia nie raczyłaś okazywać, zaś dziurę po rożnie zlokalizował bezbłędnie. Gdybyś miała wszystko na swoim miejscu, to nie ma siły, musiało cię zabić całkiem na śmierć. A milicyjnego lekarza w ogóle nie było.
      - Jak to? - oburzyła się Alicja, niemile zaskoczona. - Tak mnie zlekceważyli? Z jakiej racji?
      - Niezbadane są wyroki Opatrzności - odparłam filozoficznie i opowiedziałam jej o dziwnych przypadłościach doktora Grzybka. Właściwie Gunnar miał trochę racji, gdyby doktor Grzybek nie ganiał za buhajem, tylko był na miejscu zbrodni, gdyby stwierdził, że ofiara żyje, umieszczono by ją w szpitalu i kto wie, czyby Karol Lintze nie dokończył swojego dzieła, zanimby coś zdążyła powiedzieć. Miałby do niej dostęp chociażby przez siostrę... To nie było takie głupie, chociaż istotnie nieco skomplikowane.
      - Nie lepiej to było od razu mi wszystko powiedzieć? - dodałam z dezaprobatą. - Coś byśmy obie wykombinowały.
      - Miałam ten zamiar, nie zdążyłam. A przedtem było mi głupio, wiesz chyba, że ciebie też podejrzewałam? Wiedziałam, że mają jakąś melinę tutaj, w Charlottenlund, a ty tu latasz i latasz. Nie wiedziałam nic pewnego, bałam się, że możesz się wygłupić, zwłaszcza że Laura robiła jakieś aluzje do mojej przyjaciółki. W listach, jeszcze jak tu byłam, a potem, ostatnio, nawet więcej. W dodatku wróciłaś z pieniędzmi, sama rozumiesz, że miałam prawo do obaw. Zwłaszcza, że przecież znałaś Lilienbauma...
      - No znałam, co tu ukrywać. To właściwie milczałaś ze względu na wszystkich na kupie?
      - No pewnie. Ziutek... Wiesz który?
      - Wiem.
      Alicja zawahała się na chwilę.
      - Może powinnam ci była powiedzieć wcześniej. Po latach okazało się, że on wcale nie był świnią ani szpiegiem. Już dawno wszystko się wyjaśniło i jestem z nim w przyjaźni, która nie ma nic wspólnego z romansem. Na jego prośbę skontaktowałam z Laurą pewnych ludzi, przy czym ani on, ani ja nie wiedzieliśmy wówczas, że chodzi o przemyt. On się pierwszy zorientował i wpadł w popłoch, bo mu to mogło cholernie zaszkodzić. Ze względu na niego czekałam do ostatniej chwili nie rozmawiając nawet z tobą, aż dostałam wiadomość, że już jest bezpieczny. Aha, mam nadzieję, że nie wyrwałaś się z czymś do Leszka Krzyżanowskiego? On nie ma o niczym pojęcia.
      - Boję się, że teraz już ma, chociaż nie ode mnie.
      - Leszka też podejrzewałam, chociaż czekałam bardziej ze względu na Ziutka niż na niego. Laura wiedziała, że ja wiem, ale myślałam, że jednak okaże trochę przyzwoitości.
      - Nie wiem, czy my nie za dużo myślimy. Mnie dla odmiany bardziej gnębił Leszek, oczyma duszy widziałam, jak wypycha faceta za burtę. Słuchaj, zdejmij mi z serca tę dręczącą tajemnicę. Kto ci radził innego malarza?
      - Karol oczywiście - Alicja zamilkła na chwilę i na jej twarzy ukazał się znów ten wyraz ponurej nienawiści, pomieszanej teraz z satysfakcją. - Karol to jest cała epopeja. Nie wiem czy wiesz, że człowiekiem, który usiłował mi zniszczyć życie, był właśnie Karol. To on spowodował wybuch tej fałszywej afery szpiegowskiej sprzed lat, on wkopał Ziutka, ujawnił moje kontakty z nim, a potem specjalnie starał się o pozdrowienia dla mnie z tej jego ambasady. Karol namówił Laurę do udziału w interesie i przez Karola umarła moja ciotka. Dostała ataku nerwowego po rozmowie z nim, kiedy jej powiedział, że nawiązałam z nimi współpracę i mają dowody na mój czynny udział. Mścił się za to, że swymi czasy, wkrótce po wojnie, nie umożliwiłam mu wyjazdu za granicę i nie zaprotegowałam u dawnych przyjaciół mojego ojca. Do szału mnie doprowadzało, że moja głupia rodzina cały czas uważała go za przyzwoitego człowieka.
      - Rozumiem cię - powiedziałam z głębokim przekonaniem. - Cieszę się, że ten kretyn dłubał świece.
      - Proszę? - zdziwiła się Alicja.
      - Potem ci wyjaśnię, na razie mów, co dalej.
      - Dopóki żyła moja ciotka, nie było w ogóle o niczym mowy. Laura wiedziała, że nie pisnę ani słowa. Wiesz, ona była już tak ciężko chora, zatrułabym jej ostatnie chwile życia i przyśpieszyłabym jej śmierć. W rezultacie zrobił to ten bydlak. Zaraz po pogrzebie wybuchła okropna awantura między mną a Laurą, chodziło jej oczywiście o tę zaginioną heroinę. W gruncie rzeczy nie była pewna, co ja o tym wiem, bo się wszystkiego wypierałam. Była wściekła. Potem do Warszawy przyjechał Olsen i wtedy zaczęłam być bardziej zaniepokojona. Nie chciałam się z nim spotkać, nie wiedziałam, jak rozmawiać z Leszkiem, nie wiedziałam, co mam zrobić z tobą, czepiali się mnie jacyś obcy faceci, nie wiedziałam, czy nie są z milicji. Oni nie mieli pojęcia, że ja się też bałam milicji. Nie wiem, czy wiesz, że byłam wzywana wkrótce po powrocie? Okropnie nałgałam... 
      Westchnęłyśmy sobie obydwie.
      - Tego ostatniego wieczoru Olsen przyszedł z wizytą...
      - Po cholerę go wpuściłaś?
      - Wcale go nie wpuszczałam - odparła Alicja z irytacją. - Wyobraź sobie, miał klucze! Karol dorobił na podstawie tego kompletu, który zostawiałam u mojej siostry. Wszedł sobie i dał mi do zrozumienia, że są pewni, że to ja mam plan tego miejsca i albo, albo... Zorientowałam się, że chcą mnie sprzątnąć, zwłaszcza, że się wygłupiłam. Cholera mnie wzięła i wyrwało mi się, że wiem o niewinności Leszka. Postanowiłam natychmiast pryskać i tak to załatwić, żeby się wyklarowało beze mnie. Chciałam ci zostawić wiadomości, gdzie i czego masz szukać, w razie gdybyś też była zaplątana, wysłałam przez telefon tę depeszę do Gunnara, a potem zachciało mi się spać...
      - A kiedy schowałaś tę kartkę w kastaniety?
      - Też wtedy. Spędziłam cholernie pracowity wieczór. Resztkę kleju utopiłam w wychodku, nie zostawiłam chyba żadnych śladów? Dorysowałam ci krokodyla, żebyś już nie miała wątpliwości...
      Milczałyśmy chwilę, siedząc na wielkim pniu drzewa i patrząc na śliczny las, oświetlony srebrnym blaskiem.
      - No i właściwie wszystko dzięki Gunnarowi - powiedziałam z westchnieniem ulgi. - Moja droga, to, co go natchnęło tą bezrozumną nadzieją, to musiało być wielkie uczucie. On cię kocha!
      - Na razie to on tam czeka na szosie i pewnie się strasznie martwi, że mnie za długo nie ma. Cały czas przewidywałam, że pomyli umowne teksty i proszę! Pomylił. Chodź, jedź do nas na kolację.
      - A dobrze, dlaczego nie. To kiedy ślub? - spytałam z zainteresowaniem, podnosząc się z pnia i sprawdzając władzę w nogach.
      - Boję się, że za tydzień - westchnęła Alicja. -Jeśli Gunnar znów czegoś nie pomyli. Zostaniesz chyba na weselu?
      Zostałam, oczywiście. Wróciłam znów razem z Diabłem, który osobiście przywiózł duńskim władzom informację o miejscu ukrycia białego świństwa w proszku, i również został. Wesele było wielce huczne, uświetnione obecnością licznych o tej porze roku rodaków, przed którymi pan młody koniecznie chciał się popisać znajomością języka oblubienicy. Podniósł kieliszek celem wzniesienia toastu po polsku, wszyscy zamilkli w oczekiwaniu, Gunnar też milczał długą chwilę, a na jego obliczu dał się zauważyć wielki wysiłek pamięci.
      - Do widzenia! - zakrzyknął wreszcie radośnie i z triumfem.
      
      Tuż przed samym odjazdem na wystawie w sklepie zobaczyłam cudownej piękności obuwie z czarnego krokodyla. Ostatni model! Długo nie mogłam się oderwać od tego widoku, bo szpilki zaczęły już wychodzić z mody...
      Nie jestem pewna, czy znajdzie się jakaś grupa przestępców, która znów zechce służyć pomocą...
      
