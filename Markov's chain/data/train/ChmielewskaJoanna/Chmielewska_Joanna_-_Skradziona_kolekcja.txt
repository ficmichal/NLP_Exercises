





                                          "Skradziona kolekcja"
                                           Joanna Chmielewska
                      Czuję się zmuszona powtórzyć zadawane mi wielokrotnie pytanie: dlaczego z
              moich książek nie kręci się filmów? Sama tym jestem zdziwiona i nawet ścisła
              współpraca z reżyserem nie rozjaśniła mi kwestii. Zastanawiam się, co w tym
              jest: chcą ekranizować książkę, łapią się za nią, wydają się nią zachwyceni, a
              potem wychodzi im kompletnie co innego. Zmieniają, co popadnie, wyrzucają, ile
              mogą, zostaje im ledwo ślad pierwotnego pomysłu. To właściwie co im się tak
              podobało w moim utworze? Dialogi...? A skąd, dialogi dokładają swoje, te
              książkowe gdzieś giną, bohaterowie ulegają metamorfozie całkowitej, w słowach
              wykazują tępotę i ograniczenie beznadziejne, gdzie w tym wszystkim sens, gdzie
              logika? Myślę obrazami. Najpierw oczyma duszy widzę scenę czy wydarzenie, potem
              je dopiero opisuję, możliwe, że czynię to nieudolnie, ale reżyser, operujący
              wyłącznie obrazem, powinien załatwić sprawę lepiej. Dla przedstawienia gestu,
              zachowania, wyrazu twarzy osoby potrzebuję całego akapitu, w filmie wystarczy na
              to jedna sekunda. Pod warunkiem oczywiście, że się chce pokazać akurat to, co
              opisałam, a nie coś zupełnie innego. Tymczasem pokazują co innego. Występujące w
              filmie osoby nie mają nic wspólnego z moimi bohaterami i to pod żadnym względem.
              Akcja startuje z jakiegoś kawałka mojego pomysłu i z dużym przyśpieszeniem
              podąża w odwrotnym kierunku. Jeśli jestem włączona w ten cały interes, ogłupia
              mnie to doszczętnie, sama już nie wiem, co mam robić, wydłubywać dalszy ciąg z
              książki, czy pisać nowy utwór? Nowy utwór nie podoba mi się wcale, napisałabym
              go całkiem inaczej. Ludzie, ratunku, od czegoś takiego można zwariować!
              Osobiście byłam zdania, że Upiorny legat zawiera w sobie mnóstwo możliwości,
              ostatecznie jest to kryminał, zaczyna się od trupa i jakieś zwłoki pałętają się
              także dalej. Przytrafiają się liczne idiotyzmy, już same napady i włamania w
              wykonaniu amatorów mogą dostarczyć rozrywki, jednostki płci żeńskiej występują
              tam cztery, można je zużytkować prawie dowolnie, mogą się nawet rozbierać jakby
              kto chciał, mogą być cudownie piękne, bo niby dlaczego nie, wszystko w ramach
              stworzonej i jako tako logicznej akcji. Zmodyfikować ją nieco, żeby nie było za
              długie i cześć, scenariusz gotowy. No, romans to nie jest z pewnością, a zdaje
              się, że reżyser był spragniony romansu. No dobrze, można było ostatecznie kogoś
              tam rzucić sobie wzajemnie w objęcia, niechby Gaweł ożenił się z Baśką, czort
              ich bierz, niechby kapitan zakochał się w kłopotliwej bohaterce, poszłabym na te
              dodatki dla świętego spokoju, ale kryminał powinien pozostać. Batory umiał robić
              kryminały, lubił nawet, skąd mu się wzięła nagła odmiana...? Przygnębiającym
              nieszczęściem była i jest dla mnie sprawa bohaterów. To prawda, że prawie
              nigdzie nie opisuję ich wyglądu zewnętrznego, ale wszyscy wiedzą, iż mają swoje
              pierwowzory w naturze. Posługuję się gronem znajomych, przyjaciół i wrogów,
              niekiedy wcale nie chcę, żeby się rozpoznali, niekiedy zaś głupio informować
              całe społeczeństwo, jak ktoś wyglądał, bo ten ktoś mógłby się obrazić. Niemniej
              są autentyczni i wszystko, co robią, pasuje do nich, prawdziwych. Tymczasem w
              filmach występują jakieś obce osoby, do nikogo niepodobne, niedopasowane do
              treści, całkowicie skłócone z moimi, bądź co bądź opisanymi wcześniej,
              wyobrażeniami. Pewnie że każdy może mieć dowolne wizje, ale skoro ich już
              pokazujemy, chciałabym wszystkich zaprezentować we właściwej postaci. A tu
              klops. No proszę, proszę, wyobraźmy sobie Herkulesa Poirot w charakterze
              wysokiego bruneta, gładko ogolonego, albo Scarlett O'Hara jako wielką, dorodną
              dziewuchę z głosem mosiężnej trąby. Co by z tego wynikło...? Rozpacz mnie istna
              ogarniała, kiedy żaden reżyser nie słuchał, co do niego mówię i robił swoje po
              swojemu. Miał własny obraz, no dobrze, wolno mu, ale po co mu była moja książka?
              Wszystko zaczynało się zmieniać... Upiorny legat przeistoczył się w Skradzioną
              kolekcję gruntownie i radykalnie. Na dobrą sprawę, jedynym elementem, jaki
              pozostał z książki, są znaczki, zaprezentowane zresztą w sposób urągający
              zasadom zbieractwa. Z piersi każdego filatelisty muszą się wyrywać rozpaczliwe
              jęki na widok macania pierwszej królowej Wiktorii gołymi palcami, nie mówiąc już
              o nie usztywnionej kopercie. Pan Parfiniewicz, doradca filatelistyczny w owej






              imprezie, musiał się zasugerować znikomą wartością używanych w filmie
              reprodukcji, albo też stracił siły, tak samo jak ja, co doskonale potrafię
              zrozumieć. Chyba jednak zabrakło mu tchu i poniechał protestów, bo używane dalej
              pakieciki z kiosku "Ruchu" nie mogły, wbrew intencjom scenariusza, budzić
              wzruszeń żadnego zbieracza. Na ekranie cenne serie powinny się różnić od chłamu
              wyraźnie i porządnie, nie różnią się wcale, cała sprawa zatem została zwyczajnie
              puszczona. No owszem, jeszcze szpital. Właściciel walorów poszedł do szpitala i
              na tym właściwie koniec powiązań filmu z książką. Zaczęłam się dziko kłócić z
              Batorym już od pierwszej sceny i pierwszego pomysłu. W książce bohaterem całej
              awantury i posiadaczem znaczków był Marcin, postać poniekąd ustabilizowana,
              przewijająca się przez kilka utworów, charakterem dopasowana do akcji. Batory
              uparł się przy dziewczynie, poszedł niejako po linii Lekarstwa na miłość, znów
              dwie przyjaciółki, wmieszane w idiotyzm. Uległam, bo niby co mi innego
              pozostało. Ponadto zaczął z tego robić groteskę w znacznie większym stopniu niż
              przy ekranizacji Klina. Po krótkim, acz zaciętym oporze też się ugięłam i
              machnęłam ręką na własną twórczość, przestawiając się na całkowicie nowy, świeży
              utwór, w zasadzie wymyślony przez reżysera. Batory miał pomysły znakomite, tak
              świetne, że mogły dać w rezultacie komedię stulecia i dałam się w nie wciągnąć.
              Co z tego wynikło, wszyscy widzą. Na włamania do hipotetycznych sprawców
              kradzieży zgodziłam się prawie od razu, aczkolwiek w książce poszłam raczej na
              rozboje. Do włamań miał być użyty gaz usypiający, wyprodukowany przez
              przyjaciółkę-chemika, którą byłam zmuszona zaakceptować. No dobrze, niech będzie
              gaz, w książce gaz występuje. Batory wpadł na pomysł, zamiast gazu usypiającego
              dziewczyna sporządziła gaz rozweselający wielkiej mocy, natchnieniem był mu
              zapewne Gaweł, chichoczący przy telewizorze. Od opisanej w scenariuszu sceny
              sama się popłakałam ze śmiechu. Miało to wyglądać następująco: Wdzierają się te
              dwie dziewczyny do willi jednego z podejrzanych. Dom stoi w ogrodzie, dają
              spokój zamkniętej furtce i przełażą górą przez ogrodzenie po dwustronnej
              drabince. Zakradają się pod drzwi i psikają gazem przez dziurkę od klucza. Facet
              rzeczywiście siedzi przed telewizorem, na fotelu pod regałem, nad głową ma
              półki, z których najwyższą przyozdabia wielki wazon, gapi się w ekran, dosyć
              znudzony, po czym nagle chichocze. Chichocze raz, chichocze drugi, zaczyna
              chichotać nieprzerwanie, wybucha śmiechem coraz potężniejszym, rży niczym ogier
              na łące, dostaje zgoła ataku, tupie nogami w podłogę i wali łbem w regał. Wazon
              z górnej półki spada mu na potylicę i mamy gościa z głowy. Dziewczyny otwierają
              drzwi, wchodzą i rzucają się gorączkowo do poszukiwań. W trakcie szperania
              zaczynają chichotać, dialog zaś brzmi mniej więcej tak: - W szufladach nic nie
              ma, cha cha cha... - Sprawdź w bibliotece, cha cha cha, ja zajrzę, cha cha cha,
              do szafy... - Cha cha cha, pieniądze, cha cha cha, on tu trzyma pieniądze, cha
              cha cha... - Żeby się tylko nie ocknął, cha cha cha, jeszcze komoda, cha cha
              cha, same gacie, cha cha cha, i skarpetki, cha cha cha... - W sypialni, cha cha
              cha, albumy tylko, cha cha cha, z fotografiami, cha cha cha... - Nie ma, cha cha
              cha, nigdzie nie ma, cha cha cha, uciekajmy, cha cha cha... Śmiejąc się
              straszliwie i słaniając, uciekają, zapominając o drabinie. W samochodzie czeka
              mąż, wśród nieopanowanych wybuchów śmiechu zawiadamiają go o niepowodzeniu,
              przerażony mąż rusza, mamrocząc o lekarzu. W minutę później ulicą przejeżdża
              radiowóz MO, gliny widzą drabinę, zatrzymują się, podejrzewają włamanie, dwóch
              milicjantów przełazi do ogrodu, wchodzą do domu, drzwi otwarte, wewnątrz widzą
              nieprzytomnego faceta i duży bałagan, sprawdzają pomieszczenia. Po dłuższej
              chwili wychodzą, jeden siada na schodkach i trzyma się za brzuch, rycząc dzikim
              śmiechem, drugi składa raport: - Włamanie do willi, cha cha cha, właściciel
              nieprzytomny, cha cha cha, dostał w głowę, cha cha cha... Po drugiej stronie, w
              komendzie, pada rozkaz: - Wóz operacyjny i karetka pogotowia. Dwóch ludzi,
              poszkodowany i nasz funkcjonariusz, ściągnąć psychiatrę... Nie da się tego
              opisać tak, jak można byłoby zagrać. Wyobraziliśmy to sobie obydwoje, Batory i
              ja, zdaje się, że w miejscu publicznym i wzbudziliśmy lekką sensację. Maleńkie
              szczególiki, drobniutkie scenki, z których już nie wszystkie pamiętam, były
              niewiarygodnie śmieszne i gwarantuję, że ludzie na widowni popłakaliby się i
              usmarkali w czambuł. Odżałować nie mogę... Następnie zaistniała myśl, żeby
              przyjaciółka-chemiczka, uporczywie poszukująca gazu usypiającego, popełniała
              pomyłki nadal i po drodze wynalazła klej. No owszem, klej został, ale kompletnie






              odarty z okoliczności towarzyszących. Najpierw ten klej miał się jej wylać w
              miejscu pracy, gdzie po-przylepiali się wszyscy, potem był wylewany różnie,
              część przypadkiem na ulicy, a część specjalnie, na trasie złoczyńcy, tu i tam w
              wielkiej obfitości. Jako pierwszy, miał się przylepić rowerzysta, po nim ze dwa
              motocykle, po motocyklach samochody, dalej już przylepia się wszystko, giątwa
              się robi nie z tej ziemi, korek na całe województwo, nie przylepieni nie mogą
              przejechać, wśród przylepionych zaś znajdują się dźwigi budowlane i walec
              drogowy, wypruwa się to całe towarzystwo świdrem pneumatycznym, przyjeżdża straż
              pożarna i czołg, przylepiony czołg zabiera ze sobą całą nawierzchnię drogową,
              ubaw, krótko mówiąc, po pachy. Co z tego zostało? Kilka par butów i jedyna
              naprawdę dobra scena, dwóch dostojników przytwierdzonych do salaterki. Ale nawet
              te szczątki wskazują, jak mogła wypaść całość! A...! I w kolejce do chirurga
              miała siedzieć cała gromada ofiar, posklejanych rozmaicie. A okazja do
              nakręcenia sceny była i przytrafiała się dwa razy w tygodniu. W tamtych czasach
              wyjazd ze służewieckich wyścigów istniał tylko jeden przez bramę na Puławską. Co
              się tam działo w każdą sobotę i niedzielę pod wieczór, ludzkie słowo nie opisze,
              piekło na ziemi. Wystarczyło ustawić kamerę, potem zaś tylko dokręcić sceny
              kameralne i zbliżenia, element zasadniczy, przeraźliwy melanż samochodowy, miało
              się do dyspozycji za darmo. W dodatku tuż obok stały akurat rozmaite maszyny
              budowlane, bo zaczynano robić węzeł komunikacyjny, istniejący obecnie. Warunki
              wręcz idealne! Cudowna okazja nie została wykorzystana, z przyczyn dla mnie
              osobiście niepojętych. Podobno grymasili kamerzyści, twierdząc, że odbywa się to
              całe przedstawienie za późno, słońce zachodzi, mają za mało światła. Co
              szkodziło doświetlić? Ustawić dodatkowo parę reflektorów i po krzyku, to nie,
              Batory nie spróbował nawet o to powalczyć. W sens całego utworu, o ile pamiętam,
              przestałam wnikać całkowicie, treść była mi obca. Upiorny legat w ogóle umknął z
              pamięci. Odbiegaliśmy od niego świńskim truchtem. Batory wymyślił wyścigi
              samochodowe. Puszczę teraz plotkę, za którą nie zgadzam się odpowiadać, bo było
              mi to szeptane do ucha jadowicie. Wyścigi samochodowe nie tylko nie mają sensu
              za grosz, aczkolwiek w pierwotnej wersji scenariusza były nawet ładnie
              usadowione, ale w dodatku w realizacji zostały przemieszane zupełnie
              przedziwnie, czemu z całą pewnością i bez żadnej wątpliwości zawinił montaż.
              Kawałek z końca znalazł się nagle w środku, jakoś tak ni przypiął ni wypiął,
              urwał się, pojawił na końcu i ogólnie robi wrażenie, jakby oglądało się film z
              odwrotnej strony. Uczestniczyłam w pracy twórczej, niby powinnam wiedzieć, o co
              tam chodzi, ale uczciwie mówiąc, za skarby świata nie mogłam nic zrozumieć.
              Odgadnąć, owszem, odgadłam, domyśliłam się, ale nie każdy musi. Źle zmontowana
              taśma, no dobrze, bądźmy ściśli, przerażająco źle zmontowana taśma. Otóż plotka
              polega na tym, że podobno stała montażystka Batorego była jego żoną i montowała
              mu filmy bardzo dobrze. Przy Skradzionej kolekcji była już żoną albo całkiem
              porzuconą, albo zdradzaną i możliwe, że położyła montaż przez zemstę.
              Niewykluczone, że przestała być montażystką Batorego i robił to ktoś inny.
              Pojęcia zielonego nie mam, ile w tym prawdy, ale jeśli nie rozgoryczona i
              zionąca zemstą małżonka, to chyba zakamieniały alkoholik. Montował po pijanemu i
              stąd osobliwości, a może w ogóle z natury kretyn. Drobny przykład: samochód
              jedzie po mokrych, zadeszczonych ulicach, skręca i w sekundę po skręcie znajduje
              się na suchej jezdni, a nad nim świeci słoneczko. Ludzie, rany boskie, takie
              rzeczy są niedopuszczalne! Inna sprawa, że kombinacje samochodowe też miały
              wyglądać inaczej. Batory wymyślił je i wtrynił do filmu, ponieważ był zdania, że
              nie tylko zawsze stanowią atrakcję, ale akurat są wyjątkowo na czasie. Coś tam
              się w owym czasie działo, może modne było podrasowywanie, może naród gremialnie
              wyrobił sobie pogląd na małe fiaty, może Zasada uzyskał jakąś nagrodę, nie
              pamiętam, w każdym razie temat był aktualny. No więc Batory wpadł na pomysł,
              żeby wykorzystać nasze autorodeo i zaprezentować naprawdę atrakcyjną, a przy tym
              konsekwentnie śmieszną gonitwę. Poszedł do tego autorodeo i nadział się na jakąś
              administrację. Okazało się, że pracownicy produkcyjni, czyli jeżdżący chłopcy,
              znajdują się właśnie w Związku Radzieckim, na miejscu nie ma ani jednego i o
              układzie jazd zadecydowała owa administracja. Termin naglił, dni zdjęciowe
              musiały być ustalone, Batory nie miał żadnych szans, musiał pogodzić się z
              decyzjami. Chłopcy wrócili od ruskich na dwa dni przed kręceniem i okazali żywą
              dezaprobatę. - Panie, co pan? - powiedzieli z irytacją. - Przecież to śmieszne,






              zabawa dla dzieci. Możemy panu zrobić pięć razy tyle, możemy skakać z pasa na
              pas na Trasie Łazienkowskiej, możemy panu pokazać takie sztuki, że publice oko
              zbieleje. To ma być rodeo, te głupie dyrdymały? Administracja twierdziła, że
              Batory zamówił u nich szczyt możliwości. Przepadło, za późno było na zmiany, o
              scenach zadecydował element, który już dawno należało pod tramwaj podłożyć.
              Batorego o mało szlag nie trafił i prawie popłakał się z furii w moich oczach,
              ja zaś pociechy nie mogłam mu dostarczyć, bo udławiłam się z wściekłości. Znów
              atrakcyjny pomysł diabli wzięli. W Upiornym legacie jest mowa o brydżu, owszem.
              Wszyscy tam grają w brydża dość często i z upodobaniem, ale stanowi on jakiś
              element marginesowy, niejako stałe tło, mało ważne w obliczu wydarzeń
              sensacyjnych i przestępczych. W filmie brydż wyskakuje jak filip z konopi, nie
              ma rzetelnego uzasadnienia, jest potrzebny, owszem, ale niechby chociaż
              bohaterki umiały grać...! No, niechby przynajmniej lubiły...!!! Ile się
              umęczyłam z tym brydżem, ludzkie pojęcie przechodzi. Z anielską cierpliwością i
              zaciśniętymi zębami tłumaczyłam Batoremu, że albo się gra, albo robi przyjęcie.
              Jeśli pani domu gra, a służby nie posiada, o przyjęciu nie ma mowy, byle co stoi
              na stoliczku obok, może także jakaś butelka i kieliszki, ale nic poza tym. Nic,
              jak do ściany, był to człowiek uparty, świeć Panie nad jego duszą. Od razu
              wyznam, że w trakcie kręcenia największą sensację stanowiły szynka i polędwica.
              Były prawdziwe i zdobyte metodami służbowymi, jakiś przydział, skąd pochodził,
              pojęcia nie mam, może ze sklepu za żółtymi firankami, a może z innych źródeł
              partyjnych, zdaje się, że kierownik produkcji miał liczne chody. Sama patrzyłam
              na wędliny wstrząśnięta, nie wierząc własnym oczom, chyba nawet nieco zgorszona,
              ale nie o to idzie w tej chwili. W każdym razie kręcenie trwało dość długo i
              zzieleniały autentycznie. Wracam do brydża. Miał być brydż, no dobrze, niech
              będzie. Oczywiście, spadł na mnie. - Pani Joanno, ja się wyłączam - powiedział
              Batory. - Brydżem zajmie się pani. Ja nie umiem grać w karty, niech pani to
              załatwi. Z czterech występujących na scenie osób, w brydża umiał grać
              Brusikiewicz. Dziarska w życiu nie trzymała kart w rękach i w ogóle nie
              wiedziała, co się z nimi robi. Pięciu sztuk nie potrafiła utrzymać, wylatywały
              jej na boki, ponadto nie robiło jej żadnej różnicy, którą stroną trzyma karty do
              siebie, grzbietami czy twarzami. Odwaliłam katorżniczą pracę. Starostecka miała
              poglądy podobne, chociaż karty trzymać umiała, nie dało rady kręcić od razu.
              Dziarska miała jeszcze trudniej, całą noc uczyła się rozdawać i układać w
              wachlarzyk trzynaście kart i musiała mieć zdolności manualne, bo nazajutrz już
              jej się to udawało. Przystąpiliśmy do zajęć zasadniczych. Licytacja zaliczała
              się do dialogów, więc żadnych głupot nikt nie mówił, ale rozgrywka...! Zmiłuj
              się. Panie! Rozpaczliwie błagałam, żeby kamera unikała stołu, zdaje się, że nie
              zawsze to wyszło, a kładli karty jak popadło. Kiedy Dziarska wyszła w piki i
              dwie osoby odruchowo dołożyły do koloru, Starostecka zaś z wielką energią pobiła
              to waletem karowym i zgarnęła lewę, dostałam takiego ataku śmiechu, że trzeba
              było przerwać pracę. Wyłam w kącie i nie mogłam się uspokoić. Widać chyba, że
              ten brydż jest jakiś dziwny i całe szczęście, że się go zbytnio nie eksponuje.
              Chociaż, w obliczu generalnej jakości filmu jako takiego, nie ma to już
              wielkiego znaczenia... Batory miał znacznie więcej znakomitych pomysłów i nie
              wykluczam, że w trakcie pisania scenariusza to wszystko układało się logicznie i
              miało jakiś sens. Pierwsza wersja zawierała w sobie wszystko, o czym tu
              napisałam. Co się z tym stało potem, daję słowo, że nie wiem. Zostały jakieś
              nędzne szczątki, przemieszane ze sobą bez sensu, gaz rozweselający wypadł
              całkowicie, klej nie spełnił swojego zadania, a treść zaczęła przechodzić od
              Sasa do lasa. Zważywszy, iż scenopis wyglądał dość konsekwentnie i opierał się
              na kolejności wydarzeń, poważnie podejrzewam, że ostatecznie położył sprawę
              montaż. Przypuszczam, iż podstawową przyczyną przeraźliwego niewypału był stan
              zdrowia reżysera. Batory już od dłuższego czasu był chory na serce i, jak
              wszyscy wiedzą, krótko potem umarł, czego bardzo żałuję. Nie miał już żadnej
              siły przebicia, czuł się ogólnie zmęczony i zniechęcony, puścił sprawę na
              żywioł. Żywioł nie wyszedł. Nic nie zostało zaprezentowane jak trzeba. Generalny
              pomysł obracania się w świecie zażartych kolekcjonerów nie wypalił. Nawet taki
              drobiazg jak znaczki, nie pocztowe, tylko do wpinania wszędzie, też upadł, bo u
              bohaterki, czy może u kogoś innego, miała wisieć na ścianie taka kolekcja, wśród
              niej zaś klapy od marynarek, a w nie wpięte od tyłu znaczki różnych służb






              specjalnych. Pomysł szlag trafił, nie wiem dlaczego. Pułapka z dzwonków
              pierwotnie zawierała w sobie liczne warianty, dzwoniło to i reagowało rozmaicie,
              zgodnie ze swoją naturą, a zostało z tego tyle, że wszyscy się przewracali.
              Dlaczego w ogóle mieli się przewracać, skoro dzwonki wisiały od góry...? Nie
              uczestniczyłam w scenach kręcenia, jakoś byłam od tego odseparowana i tak samo
              nic nie rozumiem, jak normalni widzowie. Przy kluczach też miało być śmieszniej.
              Przewidywane było, że posiadacz kolekcji wykazuje się tępotą i dobrym sercem.
              Kolekcją służył, ale w pierwszej kolejności dostarczał klucz od bramy miejskiej,
              odpowiednich rozmiarów. Przenoszenie tego całego naboju, tak dzwonków jak i
              kluczy, zawierało w sobie mnóstwo znakomitych scen, może scenek, z których nie
              ocalała żadna. Jak to się mogło stać? Nie wiem także, skąd się wzięły wszystkie
              idiotyzmy dialogów i w ogóle nie mogę tego zrozumieć. Przede wszystkim dłużyzny.
              Osoby zbliżają się do siebie, milczą kamiennie, po czym zaczynają wygłaszać
              wyuczone kwestie. W chwili, kiedy ktoś coś robi, nikt nie wydaje głosu, wszyscy
              milczą tak strasznie, jakby jedno słowo mogło robiącemu nieodwołalnie
              zaszkodzić. Wypisz wymaluj, szkolne przedstawienie. Przy doświadczeniu Batorego,
              po jego licznych poprzednich filmach, takie zdumiewające błędy są nie do
              pojęcia! O ile sobie przypominam, tkwiłam w tym kawałkami. Wyłączyłam się z
              imprezy po napisaniu scenariusza, który powstawał w ten sposób, że Batory
              wymyślał sceny, a ja je pisałam na maszynie, ze scenopisem nie miałam już nic
              wspólnego, a przy dialogach musiało mnie nie być w kraju. Inaczej
              awanturowałabym się nieziemsko. A może straciłam siły...? Dialogi są
              beznadziejne i w życiu bym takich nie napisała. Nie, skąd, nie wszystkie,
              kawałkami mają sens. Za żadne skarby świata nie mogę sobie przypomnieć
              wszystkich szczegółów tej całej twórczej pracy... No i znów to jest odpowiedź na
              pytanie, tak często mi zadawane: dlaczego nie ma filmów z moich książek. A te co
              były, to co? Mają mnie zachęcić do wyrażania zgody na każdą propozycję...?
              Zrezygnować z Upiornego legatu owszem, zrezygnowałam, ale nie przeszkodziło mi
              to kłócić się i awanturować przez cały czas. W ogóle nie zdając sobie sprawy z
              całości, bo nikt mnie nie zapraszał na przegląd nakręconych scen, czepiałam się
              kolejnych fragmentów. Batory nie miał już może siły przebicia, ale upór w nim
              pozostał. Jak teraz oceniam, zupełnie inaczej podchodził do pracy przy
              Lekarstwie na miłość, a inaczej przy Skradzionej kolekcji, brakowało mu
              prawdziwego zapału, pozostała rutyna, zdewastowana zniechęceniem. Mam przy tym
              wrażenie, że czyniono mu jakieś wstręty, na żadne dodatkowe koszty nie mógł
              sobie pozwolić, mnóstwo rzeczy puścił byle jak, bo wypadło taniej. Byłam zdania,
              że niepotrzebnie przedłużona jest pierwsza scena, zabierając czas i miejsce
              innym, niesłusznie skróconym. Domagałam się natrętnie realizacji porzuconych
              pomysłów przynajmniej w jakimś zakresie. Zgłaszałam żądania, rzecz jasna, z
              punktu widzenia odbiorcy, a nie producenta, chciałam to wszystko zobaczyć na
              ekranie i uważałam, że rozweseli każdego. Nic, zero, bez rezultatu. Też się w
              końcu zniechęciłam. Trochę rozrywki było, owszem, ale malutko. Jedną scenę
              zaledwie Brusikiewicz grał na jednej nodze, drugą zaplątany w instalację
              elektryczną, pewnie że na ekranie tego nie widać, ale cały personel towarzyszący
              chichotał po kątach bez opamiętania. Przy okazji wyniesiono z imprezy wiedzę
              praktyczną. Chyba rekwizytorka miała migrenę, a może pani od scenopisu, nie
              pamiętam która z nich. Na oczy nie mogła patrzeć. Brusikiewicz kazał jej usiąść
              na krześle i ścisnął jej uszy palcami w jakimś specjalnym miejscu. Ulgi doznała
              natychmiastowej i w dziesięć minut migrena jej przeszła. Zjawiskiem
              zainteresowali się wszyscy, siadali na krzesłach i kazali się ściskać, z jakim
              skutkiem, nie wiadomo, bo nikogo innego głowa nie bolała. Nie pamiętam,
              niestety, owego specjalnego miejsca, więc grubszej korzyści nikt z tego nie
              odniesie. A propos korzyści, nie zarobiliśmy na tym filmie złamanego grosza, ani
              Batory, ani ja, czemu się trudno dziwić. Nawet wręcz przeciwnie, jakikolwiek
              zysk z tak przedziwnej chały uważałabym za skandal niedopuszczalny i niezbity
              dowód obłędu społeczeństwa. Patrzeć na to można, dlaczego nie, ale z góry należy
              założyć, iż obejrzy się dziwoląg nieziemski, a nie normalny film. Nie wiem też,
              dlaczego Dziarska tak źle wygląda na ekranie, w naturze była trzy razy
              ładniejsza. Operatorzy, kamerzyści, oświetlenie...? Wszystko to razem robi
              obecnie na mnie takie wrażenie, jakby istniała jakaś zmowa przeciwko Batoremu,
              położyć mu film bezapelacyjnie i nieodwołalnie. O co chodziło, nie mam pojęcia i






              z pewnością nie dowiem się nigdy. No, a za trzecim razem było jeszcze gorzej...
              Obejrzałam Skradzioną kolekcję jeszcze raz, nie w przypływie masochizmu, tylko
              dla uruchomienia zakamarków pamięci. Przypomniało mi się więcej i proszę bardzo,
              powiem, jak miało być. Niech wszyscy żałują, znajdę się w liczniejszym
              towarzystwie, dlaczego mam żałować samotnie. Początek został wymyślony właściwie
              gdzieś pod koniec. Batory wpadł na pomysł uczulenia na znaczki, cała choroba
              pana Kowalskiego przeistoczyła się w zwyczajną alergię, od której rwałam włosy z
              głowy. Nie miało to żadnego sensu, bo z jakiej, na litość boską przyczyny
              nieszczęsny kolekcjoner zapadł na dolegliwość w późnym wieku i po całych latach
              zbieractwa? Jak w ogóle mógł z tym uczuleniem skompletować swój zbiór? Do tej
              pory było wszystko w porządku, a teraz nagle zaczęło mu szkodzić? Bez sensu.
              Uzasadnić to przynajmniej należy, wymyślić jakiś powód...! Moje protesty i
              argumenty przypominały trociny wymieszane z tłuczonym szkłem, też mogłam się
              nimi wypchać. Alergia pozostała i cześć. Wyleciał mały kawałek taśmy,
              prezentujący scenę spotkania samochodów na Ursynowie. Autobus puka w nos małego
              fiata, fajnie, to zostało, ale potem z autobusu miał wyskoczyć rozwścieczony
              kierowca nikłej postury z kluczem francuskim w dłoni, z małego fiata zaś wysiada
              Komar z gołymi rękami. Kierowca wraca do swojego pojazdu jeszcze szybciej, niż
              wyskoczył, po czym autobus ucieka tyłem. Nakręcono to, widziałam, było
              prześliczne i bardzo śmieszne, odpadło przy montażu, a mówiłam, że montaż...!
              Kto ten montaż robił...? Przy okazji wyjawię tajemnicę. Pan Kowalski w szpitalu,
              marginesowo dwóch chorych gra w okręty. Otóż jeden z tych chorych, ten przy
              ścianie, to jest pan Zdzisio, występujący we własnej osobie w mojej późniejszej
              książce pt. Wyścigi. Pana Zdzisia nadzwyczajnie lubię i jestem pewna, że nie
              będzie miał do mnie pretensji za wyjawienie sekretu. Jest rozczulająco uroczym
              mitomanem wyścigowym, a z tego, że przed laty grał w filmie, z którym miałam coś
              wspólnego, żadne z nas! nie zdawało sobie sprawy. Nie rozmawialiśmy na ten
              temat, ale żywię głębokie przekonanie, że jego poglądy na dzieło są zbliżone do
              moich, Ja upierałam się przy próbie dokonywania napadów z workiem, nawiązując do
              własnej książki. Potem dopiero dziewczyny miały się zdecydować na włamania, ale
              myśl upadła w zaraniu, bo coś należałoby dodać, bodaj scenę wspólnej narady.
              Niewiele, ale jednak. Film byłby za długi. Osobiście uważam to za nonsens,
              dziesięć minut więcej, z długością filmów różnie bywa, a tekst broni się sam.
              Gdyby film był dobry, długość nikomu by nie przeszkadzała, film jednakże jest
              beznadziejny i zaczynam podejrzewać, że Batory miał jasnowidzenie. Z góry
              wiedział, że nie wyjdzie, zrezygnował zatem z niepotrzebnych udręk dodatkowych.
              Pana Parfiniewicza nie będę się już czepiać, bo też go lubię. Nie zabiłam go
              zaraz po filmie, nie zabiję i teraz. Sama zbieram znaczki i mam pojęcie o
              filatelistyce. Film obejrzałam ostatnio dwukrotnie, uroczyście przysięgam, że
              nie dla przyjemności i za każdym razem coś mi się robiło w środku na widok
              pakiecika z kiosku "Ruchu", występującego w charakterze cennych walorów. Rany
              boskie, należało przynajmniej zdjąć te skarby z tekturki, którą wszyscy
              znają...!!! No nic, rozumiem, już to napisałam, stracił siły... Ukoronowaniem
              okropieństwa dla mnie prywatnie była premiera w kinie "Skarpa". Nie napisałam o
              tym w wychodzącej właśnie Autobiografii, bo ciężko mi było przemóc własne
              doznania, ale może jeszcze dopiszę w ostatniej części. Podjechałam samochodem
              pod kino, rodzina wysiadła, siedziałam jeszcze przy kierownicy. Moja matka
              zawróciła, żeby coś do mnie powiedzieć i wetknęła głowę w drzwiczki. Dokładnie w
              tym samym momencie drzwiczki zostały zatrzaśnięte. Trwało to ułamek sekundy. Nie
              zdążyłam zareagować, nie zdążyłam zrobić nic. Zdążyłam za to odgadnąć, że moja
              matka właśnie traci życie. Nie straciła na szczęście, przytrzaśnięto jej tylko
              ucho, ale co przeżyłam, to moje. Dostałam szoku, odmówiłam wejścia na salę
              kinową, uparłam się jechać z nią natychmiast na pogotowie. Cała rodzina oraz
              grono przyjaciół, razem z trzymającą się za ucho matką, wspólnym wysiłkiem
              nakłonili mnie do wypełnienia obowiązków służbowych, weszłam w końcu na tę salę,
              ale co się tam działo, nie mam pojęcia. Może dlatego zobaczyłam ten film w
              całości dopiero ostatnio. Uczciwie mówiąc, przy oglądaniu ogarnęło mnie
              zdumienie i lekka zgroza. Wielokrotnie zadawano mi pytanie, co myślę na ten
              temat, zadawano je jakimś dziwnym tonem, który też dopiero teraz rozumiem.
              Wydaje mi się, że dla dobra psychiki najlepiej będzie nic nie myśleć...






                                                  SKRADZIONA                 KOLEKCJA
                                                             (scenopis)
              1.
              W pokoju siedzi Joanna z Kowalskim. Na stole klasery ze znaczkami. Kowalski
              ciężko opada na fotel. KOWALSKI: Nie, dziękuję, dziękuję moje dziecko. Już mi
              lepiej. Widzisz, moje dziecko, szpital jest aktualny. Znaczki te mają wartość
              pół miliona dolarów. JOANNA: Ile? KOWALSKI: Pół miliona dolarów. JOANNA: Nie, no
              to ja... (pije wodę) tego nie mogę wziąć w depozyt. KOWALSKI: Ależ dlaczego,
              Joanno? JOANNA: A jak mi coś zginie, albo mi ukradną? KOWALSKI: Ale nic się nie
              stanie, zobaczysz. Zrozum, jutro idę do szpitala, zostawię mieszkanie bez
              opieki, włamią się, no, Joasiu, ze wszystkich moich znajomych, naprawdę tobie
              tylko mogę zaufać. JOANNA: To ładnych pan ma znajomych. Ja mam w drzwiach taki
              zamek, że każde dziecko otworzy. KOWALSKI: Dzieci możesz się nie obawiać, dzieci
              się nie włamują do domów. Cii... Joanna i Kowalski podchodzą do drzwi. KOWALSKI:
              Kto tam? LISTONOSZ: Poczta!
              JOANNA: Ale dlaczego pan...
              KOWALSKI: Cii...
              JOANNA: Dlaczego pan nie otwiera? Nie ma go, poszedł.
              LISTONOSZ: Proszę otworzyć!
              KOWALSKI: Nie poszedł, tylko przykucnął.
              JOANNA: Nienormalny?
              KOWALSKI: Bandyta. Otworzę drzwi, a on mnie zaatakuje.
              LISTONOSZ: Jak się panu zachciewa takich głupich kawałów, to pofatyguje się pan
              na pocztę. Listonosz odchodzi.
              JOANNA: Poszedł, ale to chyba rzeczywiście był listonosz, bo miał mundur.
              KOWALSKI: Moje dziecko, a czy tak trudno u nas zdobyć mundur listonosza? Idą do
              pokoju.
              KOWALSKI: Teraz rozumiesz, dlaczego ciebie proszę o tę przysługę. Nie wiadomo,
              jak długo będę w szpitalu. Mogą się tu włamać sto razy. JOANNA: Jak to mogą? To
              jest ich kilku?
              KOWALSKI: Cała... Ciągle się tu kręcą. O, ostatnio było dwóch, powiedzieli, że z
              administracji, sprawdzić kaloryfery, hę, hę, hę. Mogliby coś lepszego wymyślić.
              No, to jak? Weźmiesz? JOANNA: No co mam zrobić? KOWALSKI: Zapakuję ci tak, że
              nikt nie zwróci na to uwagi. Kowalski wstaje. KOWALSKI: Wyjrzę przez okno, czy
              nie kręci się ktoś podejrzany. JOANNA: Tak, ale jak wygląda taki podejrzany?
              Kowalski słabnie. KOWALSKI: Nie, nie, nie, nie, dziękuję, już mi lepiej.
              JOANNA: No to lecę...
              Joanna i Kowalski przy drzwiach.
              JOANNA: Myślałam, że pan wpadnie do mnie na brydża. Jutro ma być mój szef i jego
              koledzy. O Boże! Przecież ja miałam kupić coś do jedzenia. Zupełnie nie mam nic
              w lodówce. Wpadnę do pana do szpitala. Na pewno wszystko będzie dobrze. Joanna
              zbiega po schodach, mija Nieznajomego, który zawraca i idzie za dziewczyną.
              Joanna biegnie ulicą, za nią Nieznajomy. Bohaterka zatrzymuje samochody. Staje
              mały fiat, wysiada mężczyzna. MĘŻCZYZNA: Co pani tak macha, co pani tak macha?
              Nie widzi pani, że tu jest zakaz zatrzymywania się? JOANNA: Przepraszam bardzo,
              czy mógłby mnie pan podwieźć na Ursynów?
              2.
              Na Ursynowie z samochodu wysiada Joanna. Fiat wycofuje się, zderza się z
              autokarem, z którego wysiada Nieznajomy. Joanna wchodzi do klatki i spotyka
              sąsiada. JOANNA: Dzień dobry, panie Andrzeju! Popsuł się panu zamek? PAN
              ANDRZEJ: Nie, drugi założyłem, wie pani, rzeczy w domu przybywa, a złodzieje nie
              śpią. JOANNA: No właśnie! Ja też potrzebuję. A nie wie pan, kto mógłby założyć
              taki zamek? PAN ANDRZEJ: Proszę pani, zadzwoniłem do Spółdzielni "Skarbiec", to
              wie pani, co odpowiedzieli? Że mogą przyjść za pół roku, tyle zamówień. To sam
              założyłem. JOANNA: A nie założyłby pan i u mnie? PAN ANDRZEJ: Dlaczego nie? Da
              pani pięć stów. Wie pani, mam taką zasadę, że nic za darmo nie robię. Nawet od
              znajomych, jak od pani, symboliczną zapłatę, ale biorę. * Sam początek. Bohater
              Upiornego legatu - Marcin, przeistoczony w bohaterkę Joannę.






              3.
              Dyrektor wychodzi.
              LABORANTKA: Pani magister, telefon do pani. JANKA (do słuchawki): Słucham.
              JOANNA: Nareszcie, coś ty tam robiła? Reakcję łańcuchową? Słuchaj Janka, wskakuj
              w cokolwiek i przyjeżdżaj natychmiast, mam szalenie ważną sprawę. JANKA: Nie
              mogę, nie zwolnią mnie. JOANNA: Wymyśl coś, no powiedz, że Paweł zachorował.
              JANKA: To już mówiłam w zeszłym tygodniu. (Wchodzi dyrektor.) Tak jest, tak
              jest, panie docencie, tak to jest bardzo pilna sprawa i muszę to z panem
              przekonsultować. Tak, tak, cały kraj czeka na ten klej, tak... JOANNA: Janka, co
              ty bredzisz? Zwariowałaś A... dobra, no dobra, tylko pośpiesz się. Cześć!
              Dzwonek do drzwi Joanny. PAN ANDRZEJ: Można teraz założyć ten zamek? Bo wie
              pani, im szybciej tym lepiej. JOANNA: A długo to będzie trwało?
              PAN ANDRZEJ: No wie pani, to musi być solidna robota. Złodziej to majster, zna
              swój fach, to nie dla ludności, da się kit i będzie git. A jacy cwaniacy, wie
              pani, jak taki idzie na robotę, bierze kwiaty, normalnie w papierze, a w
              kwiatach gazrurka albo łom. Jak kogoś zastanie w mieszkaniu, to wie pani, a jak
              nikogo nie ma i włamie się do mieszkania... to jak pani myśli, gdzie złodziej
              wali jak w dym zaraz od drzwi? Do szafy z bielizną. Bo tam przeważnie wszyscy
              chowają. JOANNA: Przepraszam, na chwilkę. Joanna wbiega do pokoju, wyjmuje z
              szafy klaser, obłożony w obwolutę książkową, chowa do tapczanu i wybiega.
              JOANNA: A gdzie jeszcze złodzieje szukają? PAN ANDRZEJ: Następne miejsce, gdzie
              każdy frajer chowa swoje skarby, to tapczan. Joanna wbiega do pokoju, wyjmuje
              książkę, kładzie na szafie. JOANNA: Panie Andrzeju, panie Andrzeju musi pan tak
              walić! PAN ANDRZEJ: Muszę. JOANNA: Panie Andrzeju, a gdzie jeszcze chowają?
              PAN ANDRZEJ: Różnie. Jedni w wazonach, inni w fotelach od spodu, albo na szafie.
              JOANNA: Panie Andrzeju, a gdzie pan by schował, gdyby pan miał coś cennego? PAN
              ANDRZEJ: Ja bym położył na widocznym miejscu, tyle że zamaskowane. Na pewno by
              nie znaleźli. Pukanie do drzwi.
              JANKA: Dzień dobry!
              PAN ANDRZEJ: Dzień dobry! Przepraszam.
              JANKA: Co się stało?
              JOANNA: Nic. Chciałabym, żebyś posiedziała u mnie chwilę. Ja muszę wyskoczyć i
              kupić coś na tego brydża, szynkę albo polędwicę. JANKA: Oszalałaś? Dla takiego
              głupstwa wyciągasz mnie z pracy? Trzeba było powiedzieć, ja bym ci to załatwiła
              bez trudu. A w ogóle to czego ty tutaj pilnujesz? JOANNA: Mam w domu cenny
              depozyt. JANKA: Depozyt? Jaki? JOANNA: Znaczki. JANKA: Jakie? JOANNA: Pocztowe.
              Pan Kowalski idzie do szpitala i prosił mnie, żebym przechowała mu jego
              kolekcję. JANKA: No i co? JOANNA: A wiesz, ile to jest warte?
              JANKA: No!
              JOANNA: Pół miliona dolarów.
              JANKA: Rany boskie i ty masz to tutaj?
              JOANNA: Mam.
              JANKA: Gdzie?
              JOANNA: No zgaduj?
              JANKA: W tapczanie?
              JOANNA: Nie!
              JANKA: No to gdzie?
              JOANNA: Nigdy byś nie zgadła.
              PAN ANDRZEJ: Pani Joanno! Gotowe!
              Joanna i pan Andrzej wychodzą na klatkę schodową.
              PAN ANDRZEJ: No teraz pani może spać spokojnie. JOANNA: Zamek wytrzyma? PAN
              ANDRZEJ: Proszę pani. Szarpie za klamkę. Drzwi wypadają. JOANNA: Ach! No i co
              teraz będzie? PAN ANDRZEJ: Cholera. Nic, zaraz się zrobi. Pan Andrzej wbija
              klin. PAN ANDRZEJ: No, gotowe.
              JOANNA: A będzie się to chociaż trzymać?
              PAN ANDRZEJ: Proszę pani!
              Pan Andrzej ma zamiar szarpnąć za klamkę.
              JOANNA: Nie!
              PAN ANDRZEJ: Nie, niech się pani nie boi, no tak, teraz to tu trzeba... PAN
              ANDRZEJ (na klatce schodowej): ...murarza. JOANNA: Jak to? To pan tego nie






              skończy? PAN ANDRZEJ: Ja się nie znam na murarce, pani Joanno. Zamek zrobię
              porządnie, sama pani widziała, nie puścił. To ja całuję rączki, a te pięćset
              złotych za założenie i czterysta pięćdziesiąt za zamek przy okazji. Do widzenia
              paniom. JOANNA: Do widzenia! PAN ANDRZEJ: Kluczyk w drzwiach. JANKA: Trzeba to
              jakoś zabezpieczyć, bo ktoś się może włamać. JOANNA: Tak, nawet wiem kto. JANKA:
              Co ty, kto? JOANNA: Bandyta z bandy, która chciała się włamać do pana
              Kowalskiego. Szedł za mną, od momentu, kiedy zobaczył mnie na schodach. JANKA:
              Jak wygląda? JOANNA: Przystojny. JANKA: No to skąd wiesz, że to bandyta, może mu
              się podobasz? JOANNA: Coś ty, no przecież próbowałby mnie poderwać. A ten tylko
              łazi. JANKA: Musisz się jakoś zabezpieczyć. Może byś spała w przedpokoju.
              JOANNA: Oszalałaś? Jeszcze na mnie nadepnie.
              JANKA: Żeby zrobić jakąś instalację alarmową.
              JOANNA: Mam stara, mam.
              JANKA: Co?
              JOANNA: Kolekcję Marcina.
              Marcin siedzi w swoim pokoju przy biurku. Dzwoni telefon. MARCIN: Słucham.
              Oszalałaś? Całą kolekcję? Dublety też? No dobrze. To zaraz przynoszę. U Joanny w
              przedpokoju dziewczyny zaczynają przygotowywać instalacje alarmową. JANKA:
              Trzyma się u ciebie? JOANNA: Tak. Dzwonek do drzwi.
              JANKA: Otwieram. JOANNA: Uważaj na drzwi.
              Joanna otwiera, wchodzi Marcin.
              MARCIN: Cześć.
              JOANNA: Cześć!
              JANKA: Cześć!
              MARCIN: Co to ma być?
              JOANNA: Instalacja alarmowa. Dawaj te dzwonki.
              MARCIN: Co wyście oszalały? Wykorzystywać moje zbiory do... JOANNA: Nie nudź.
              Nareszcie się na coś przydadzą. No dawaj, dawaj! JANKA: No, mysz się nie
              przeciśnie. MARCIN: A to miało być na myszy? To trzeba by było... (śmiech).
              JOANNA: No dobrze, dobrze, chodźcie, napijcie się herbaty. JANKA: Ojej, muszę
              już iść do instytutu. Dzwoni telefon. Joanna biegnie do pokoju. Słychać dźwięk
              spadających dzwonków. MARCIN: Moja kolekcja. JOANNA: To cholera.
              JANKA: No widzisz, działa bezbłędnie. JOANNA: Och, wypchaj się. MARCIN:
              Ostrożnie! JOANNA: Auuu! MARCIN: Zaraz mam ćwiczenia ze studentami, muszę iść.
              Uważajcie na te dzwonki. Błagam. Niektóre to unikaty. JOANNA: Spokojna głowa,
              będziemy uważać! Drzwi! Marcin wychodzi.
              JOANNA: Marcinku, dziękuję za kolekcję.
              Janka bierze klaser w okładce.
              JANKA: Przeczytałaś to? JOANNA: Nie, nie, nie ruszaj. JANKA: Co się stało?
              JOANNA: Nie, to pożyczona książka, wiesz, prosili, żeby nikomu nie dawać.
              Zresztą i tak idziesz do pracy. JANKA: No właśnie, a tylko w pracy mam czas na
              czytanie. JOANNA: Janka, może byś przyszła na noc? Będę się sama bała. JANKA: No
              dobrze, cześć! JOANNA: Pa! Joanna na dźwięk spadających dzwonków wybiega do
              przedpokoju. JANKA: Och, och. JOANNA: (śmiech) Wieczór. Obie przyjaciółki leżą w
              łóżku w pokoju Joanny.
              JOANNA: Nie śpisz?
              JANKA: Boję się, bo jak ktoś się włamie?
              JOANNA: Właśnie.
              JANKA: To mi przeszkadza. JOANNA: Cicho!
              Na odgłos przekręcanego w zamku klucza, obie przyjaciółki uzbrojone w tasak i
              nóż podchodzą do drzwi. JOANNA: Kto tam? Drzwi wpadają do środka. Stojący za
              nimi Nieznajomy ucieka rzucając na schody kwiaty. JOANNA: No tak, to ich metoda,
              żeby nie wzbudzić podejrzeń, oni ukrywają broń w kwiatach. JANKA: Jaką broń?
              JOANNA: Łom albo gazrurkę, to bandyta. Joanna podnosi bukiet.
              JANKA: Nie wyrzucaj, są takie piękne. JOANNA: A jeżeli są nasycone czymś
              usypiającym? JANKA: Coś ty, jestem tak zdenerwowana, że i tak nie zasnę. JOANNA:
              Trzeba wstawić te parszywe drzwi. Joanna i Janka podnoszą drzwi. Na schodach
              pojawia się pijany sąsiad. SąSIAD: Przepraszam, że się wtrącam, ale co panie
              robią? JOANNA: Nie widzi pan? Zamykamy drzwi.
              SąSIAD: W tym budownictwie są zawsze jakieś nowe pomysły.






              Szpital, pokój chorych. Dwóch pacjentów gra w okręty.
              CHORY I: Dwa a. CHORY II: Pudło. CHORY I: Pięć c. CHORY II: Pudło. Jeden d.
              CHORY I: Pudło. Wchodzi siostra, prowadzi Kowalskiego do łóżka.
              SIOSTRA: Panie Kowalski, ile razy mam panu powtarzać, że nie wolno chodzić po
              korytarzach. Jest pan na obserwacji i musi pan leżeć w łóżku. KOWALSKI: To nie
              jest obserwacja, to jest szpiegowanie. Nigdzie ruszyć się nie mogę, a przecież
              ja się świetnie czuję. SIOSTRA: My lepiej wiemy, jak się pan czuje. Proszę się
              położyć. CHORY II: Cztery f. CHORY I: Pudło. SIOSTRA: Nie wstyd panu? Taki
              stary, a bawi się jak dziecko. Poczytałby pan lepiej coś poważnego, jakąś
              gazetę, czy książkę. Oo... panie Kowalski, panie Kowalski. Siostra wybiega za
              wymykającym się z pokoju Kowalskim. CHORY I: Stare pudło.
              CHORY II: Przecież ja nie strzelałem.
              CHORY I: (śmiech)
              CHORY II: A panu co się stało?
              CHORY I: Wymusiłem pierwszeństwo na ciężarówce.
              CHORY II (śmiech): A jakim wozem pan jechał?
              CHORY I: Pieszo, ja nie mam wozu (śmiech).
              Podchodzi Joanna.
              JOANNA: Przepraszam, gdzie jest oddział kardiologii?
              CHORY I: Tam.
              JOANNA: W lewo?
              CHORY I: Przecież pokazuję pani, że prosto.
              JOANNA: Dziękuję.
              Joanna wchodzi do kawiarni w szpitalu i podchodzi do Kowalskiego. JOANNA: No i
              jak pan się czuje? KOWALSKI: Świetnie.
              JOANNA: Przyniosłam panu coś dobrego i list, wie pan, wtedy u pana był chyba
              jednak listonosz, bo znalazłam kwit w skrzynce i odebrałam z poczty. KOWALSKI:
              Dziękuję bardzo, a jak tam moja kolekcja? JOANNA: W porządku, nie zginęła.
              KOWALSKI: Pilnuj jej jak oka w głowie. JOANNA: Dobrze. Kowalski wyciąga z
              koperty znaczki i ogląda. KOWALSKI: O, jakie świetne, znakomite, opłaciła mi się
              ta wymiana. Kowalski omdlewa. Joanna wybiega z kawiarni. JOANNA: O Boże, o Boże,
              gdzie jest lekarz. Siostra w otwartych drzwiach toalety. SIOSTRA: Panie
              Kowalski, wiem, że pan tam jest. Niech pan wyjdzie! Panie Kowalski! MĘŻCZYZNA I:
              A o co chodzi? MĘŻCZYZNA II: Chwileczkę, zaraz wyjdę. MĘŻCZYZNA III: W jakiej
              sprawie? Wbiega Joanna. JOANNA: Siostro, prędko, pan Kowalski zasłabł. SIOSTRA:
              Nareszcie! Lekarz podchodzi do Kowalskiego, za nim siostra i Joanna. LEKARZ:
              Przepraszam państwa, przepraszam. SIOSTRA: Proszę państwa, proszę się rozejść!
              Proszę się rozejść! LEKARZ: Co to za znaczki? Bardzo ciekawa seria, tego nie
              mam, tego chyba też nie. JOANNA: Panie doktorze!
              LEKARZ: Chwileczkę, chwileczkę!
              JOANNA: Panie doktorze, podobają się panu te znaczki?
              LEKARZ: Bardzo.
              JOANNA: Chciałby pan może porozmawiać z właścicielem?
              LEKARZ: Bardzo chętnie.
              JOANNA: No niechże się pan pośpieszy. Bo może zemdleć.
              KOWALSKI: Moje znaczki! Joasiu, zabierz to do depozytu, i LEKARZ: Panie Janie
              zaraz się panem zajmiemy. Ja nie wiedziałem,; że pan też zbiera. Siostro wózek.
              Jak to się stało, że pan zasłabł? KOWALSKI: No jak zawsze, oglądałem znaczki.
              LEKARZ: Nic dziwnego, takie okazy.
              4.
              W domu Joanna ogląda znaczki, a następnie wkłada kopertę do książki. Wchodzi
              Janka z zakupami. JOANNA: No, nareszcie. JANKA: No!
              JOANNA: Zwariowałaś? Po co aż tyle? Przecież mogłaś zostawić połowę sobie.
              JANKA: Zostawiłam, to właśnie jest połowa. JOANNA: Rany boskie, ale mnie będzie
              ten brydż kosztował. JANKA: Jak ci karta będzie szła, to ci się zwróci. Zresztą
              może nie zjedzą wszystkiego. Dzwonek do drzwi. JOANNA: Co, już idą? Trzymaj
              drzwi.
              SZEF JOANNY: Dzień dobry pani Joasiu!
              JOANNA: Dzień dobry panie dyrektorze. Dzień dobry!






              PODZIELAK: Dzień dobry!
              SZEF JOANNY: Pan magister inżynier Podzielak.
              PODZIELAK: Podzielak.
              JOANNA: Dzień dobry panu! Joanna Chmielewska.
              SZEF JOANNY: Pan Piotr Kawiarski.
              JOANNA: Dzień dobry. Bardzo mi miło.
              PODZIELAK: Podzielak.
              JANKA: Powsińska.
              JOANNA: Proszę bardzo, może pan zdejmie płaszcz.
              PODZIELAK: Aha, tak.
              SZEF JOANNY: O, o, jaka oryginalna dekoracja.
              JOANNA: A, tak, to... kompozycja plastyczna z kolekcji mojego znajomego. Proszę
              bardzo, może panowie pozwolą, proszę. Wszyscy zajmują miejsca przy stole. SZEF
              JOANNY: To pani znajomy zbiera dzieła sztuki nowoczesnej. JOANNA: Nie, dzwonki,
              to znaczy dzwonki też. SZEF JOANNY: To ciekawe, a co pani kolekcjonuje?
              JOANNA: Breloczki.
              SZEF JOANNY; O pan jest wychodzący.
              PODZIELAK: My razem, gdzie pan woli?
              SZEF JOANNY: To dobrze, że nie zbiera pani znaczków pocztowych. JOANNA:
              Dlaczego? SZEF JOANNY: Bo podobno istnieje jakaś szajka, która... kradnie
              znaczki... i sprzedaje potem za granicę. PODZIELAK: Skąd pan to wie? SZEF
              JOANNY: Od kół dobrze poinformowanych. Grałem wczoraj z nimi w karty. Ja pas.
              JOANNA: Trefle. PODZIELAK: Kiery...
              JANKA: Dwa kara.
              JOANNA: A milicja już wie?
              SZEF JOANNY: Są podobno na tropie.
              PODZIELAK: Dwa kiery.
              JANKA: Trzy trefle.
              KAWIARSKI: Można zadzwonić?
              JOANNA: Naturalnie, proszę bardzo.
              PODZIELAK: A ta szajka to co? Milicja coś wie dokładniej? SZEF JOANNY: Może i
              wie. Nie wiem. Ja się tym nie interesuję. Jak pan wie zbieram porcelanę.
              KAWIARSKI (rozmawia przez telefon): Bożenko? Witam cię. No widzisz, jeszcze mnie
              poznajesz, co? Bo się nie odzywasz. Ja zapomniałem? Ale skąd. Myślę o tobie i w
              dzień i w nocy. Szczególnie w nocy. No koniecznie wpadnij. SZEF JOANNY: Też
              kolekcjoner. KAWIARSKI: Tak, tylko teraz bywam w domu w kratkę. Najpierw
              zadzwoń. SZEF JOANNY: Pani się wykłada. KAWIARSKI: No pa. Całuję! Czy można pani
              kibicować?
              JANKA: Proszę bardzo.
              SZEF JOANNY: Pani mąż też przyjdzie?
              JANKA: Tak właśnie miałam do niego zadzwonić. Jest w warsztacie, podrasowuje
              samochód. SZEF JOANNY: Jaki państwo macie wóz? JANKA: Małego fiata. SZEF JOANNY:
              I podrasowujecie na mercedesa? PODZIELAK (śmiech): To kapitalne. SZEF JOANNY: To
              musicie się z tym zwrócić do pana Kawiarskiego. On jest specjalistą od
              podrasowywania. JOANNA: Nie wątpię.
              SZEF JOANNY: Ja miałem na myśli samochody. Pan Kawiarski jest kierowcą
              autorodeo.
              Mąż Janki w warsztacie samochodowym.
              MąŻ JANKI: Dużo pan jeszcze będzie wymontowywał?
              MECHANIK: To co będzie trzeba proszę pana. To jest podrasowywanie wozu. Zrobię
              panu silnik, to naciśniesz pan na gaz, silnik odjedzie, a pan zostanie. No jak
              pan chce, mogę robić sam silnik. MąŻ JANKI: Co? Nie, nie, nie, to niech pan
              lepiej zrobi wszystko, a ile to będzie kosztować? MECHANIK: Obliczymy się, widzi
              pan, ile tutaj roboty. Hej, Tadek, zdejmuj to koło, a później zajmiesz się
              kierownicą i półośkami. MECHANIK II: Panie Powsiński, telefon, Powsiński
              telefon. MąŻ JANKI: Przepraszam. Rozmowa telefoniczna. JANKA: Paweł, no co ty
              tam robisz tyle czasu?
              MąŻ JANKI: No kochanie, przecież ja podrasowuje wóz, co? Nie, jeszcze nie wiem,
              obliczymy się. Tak, tak, dobrze, dobrze zaraz przyjadę. Pa. MECHANIK: Czy coś
              jeszcze panu tu wymienić? MąŻ JANKI: Nie, nie, nie, niech pan robi to, co pan






              uważa za konieczne. Ja panu ufam. Do widzenia! MECHANIK: Do widzenia! Przed
              drzwiami Joanny. Nieznajomy - schodzi - mija męża Janki. Drzwi otwiera Janka.
              JANKA: No, nareszcie, chodź!
              JOANNA: No czuję, że teraz przyszła mi dobra karta.
              SZEF JOANNY: Ale jedna, bo reszta jest u mnie.
              KAWIARSKI: Pas.
              JANKA: Dwa bez atu.
              SZEF JOANNY: Ja, ja pas. .
              JOANNA: Trzy trefle.
              KAWIARSKI: Pas.
              JANKA: Trzy bez atu.
              SZEF JOANNY: Kontra.
              Joanna wstaje od stołu, podchodzi do Janki, zabiera jej karty, kończy grę.
              JOANNA: Dawaj! No dawaj, no, kto gra w piki, ten ma wyniki. SZEF JOANNY: Wyniki.
              Joanna wchodzi do pokoju z tacą, wszyscy podchodzą do niej. SZEF JOANNY: A, to
              wzorowa pani domu, nie tylko da gościom wygrać, ale jeszcze ich nakarmi.
              PODZIELAK (śmiech): Świetnie. JOANNA: Proszę bardzo, proszę. SZEF JOANNY:
              Dziękuję bardzo. PODZIELAK: Przepraszam, ach co za wspaniałości, naprawdę,
              rewelacyjne, no, świetne. Wszyscy siadają przy stole. SZEF JOANNY: Więc tak,
              pani Joanna płaci sześćset osiemdziesiąt złotych, a pani Janka czterysta
              czterdzieści. PODZIELAK: Ojej, dobrze pan sprawdził? SZEF JOANNY: Tak, czterysta
              czterdzieści. JANKA: Podaj mi torbę. Paweł. SZEF JOANNY: No jestem pewien, że
              przy rewanżowym spotkaniu los będzie dla pani bardziej szczęśliwy. Dziękuję za
              miły wieczór. JOANNA: Dziękuję bardzo. KAWIARSKI: Dziękuję bardzo.
              JOANNA: Dziękuję. Do widzenia!
              KAWIARSKI: I służę pani rewanżem.
              PODZIELAK: Ja również, oczywiście. Dziękuję i kłaniam się. JOANNA: Dziękuję,
              cała przyjemność po mojej stronie. PODZIELAK: Do widzenia!
              JOANNA: Do widzenia!
              SZEF JOANNY: Jeszcze raz bardzo dziękuję.
              JOANNA: Dziękuję.
              PODZIELAK: Ja również serdecznie dziękuję i do widzenia.
              JOANNA: Do widzenia panu!
              PAWEŁ: Cześć!
              JOANNA: Cześć!
              JANKA: Cześć! Ach miałaś mi dać te książki.
              JOANNA: A racja.
              Joanna wbiega, bierze książki. Wraca do przedpokoju.
              JOANNA: Szczerze mówiąc... grałaś jak ostatnie umysłowe dno. JANKA: Szczerze
              mówiąc ty też. Joanna wchodzi do pokoju, podchodzi do okna, sprząta, zauważa
              brak koperty, zaczyna szukać. JOANNA: Rany boskie.
              5.
              JANKA: Ale skąd wiesz, który zabrał? Wszyscy trzej siedzieli kolejno obok tej
              koperty. JOANNA: No to musimy się włamać do wszystkich trzech. JANKA: Ale jak,
              przecież nie mamy żadnej wprawy. JOANNA: O, damy sobie radę. JANKA: Żeby chociaż
              była jakaś literatura fachowa. JOANNA: A zresztą nie będziemy się wcale
              włamywać. Otworzymy kluczem, zwyczajnie. JANKA: No pewnie, poprosisz, żeby ci
              pożyczyli klucz dlatego, że chcesz ich okraść. JOANNA: Nie, poproszę Pawła, żeby
              pożyczył mi swoją kolekcję. JANKA: Ty, to jest myśl. Ale skąd będziesz
              wiedziała, że ich nie ma w domu. JOANNA: Spokojna głowa, ja już to wszystko
              obmyśliłam. Śmiać mi się chce z tego faceta. JANKA: Z jakiego faceta? JOANNA:
              Nie odwracaj się. To jest ten bandzior, który ciągle za mną łazi. Pewnie myśli,
              że ja mam jeszcze te znaczki. Wiesz co, chodź, usiądziemy na ławce, zobaczymy,
              co on zrobi. Janka i Joanna siadają na ławce. JOANNA: Janka, co ty masz na
              nogach? JANKA: To? A to mi kupował zaopatrzeniowiec. JOANNA: To ty sobie sama
              butów nie kupujesz? JANKA: Oj, no coś ty, kupuję, tylko wyobraź sobie, co się
              dzisiaj u nas stało... Nadchodzi Nieznajomy, mija dziewczyny. JANKA: Ty, on
              rzeczywiście jest przystojny.
              Kolejka przed sklepem filatelistycznym. Podchodzi siostra ze szpitala.






              MĘŻCZYZNA: Bardzo przepraszam, koniec kolejki jest tam, proszę pani. SIOSTRA: A
              co... CHŁOPAK: Chce pani znaczki? SIOSTRA: A co, masz jakieś chody? CHŁOPAK:
              Nie, mam znaczki, pani pozwoli. Odchodzą na bok do handlarza. CHŁOPAK: Pani chce
              kupić. HANDLARZ: Mam proszę pani cały klaser. Trzysta złotych. SIOSTRA: Co pan?
              Trzysta złotych? O... uszkodzony... nie ma zębów. HANDLARZ: Po co mu zęby,
              przecież to nie koń. SIOSTRA: Dam sto. HANDLARZ: To są mauritiusy.
              SIOSTRA: Hm, dwieście...
              HANDLARZ: Dobra, potrzebuję na lekarstwa dla chorej matki. Sala szpitalna.
              Kowalski wstaje z łóżka. CHORY I: Sześć i. CHORY II: Pudło. Wchodzi siostra.
              Podchodzi do łóżka Kowalskiego.
              SIOSTRA: O... mam dla pana prezent. Tylko proszę grzecznie usiąść na łóżku.
              Kowalski mdleje. SIOSTRA: O, proszę się położyć i spokojnie przeglądać swoje
              znaczki. CHORY I: Siedem g. 46 CHORY II: Pudło. Wchodzi lekarz.
              LEKARZ: Dzień dobry panom
              CHORZY: Dzień dobry.
              LEKARZ: No, jak się czujemy?
              CHORY I: Bardzo dobrze.
              LEKARZ: No, to do domu, a co tam u pana słychać, panie Janie? LEKARZ: O, no, no,
              co to pan zbiera? Ojej, jej po co panu ten szmelc. Kowalski mdleje. LEKARZ:
              Spokojnie, spokojnie, niech się pan podniesie, niech się pan podniesie,
              spokojnie, spokojnie. Chwileczkę... to nie może być na tle emocjonalnym.
              6.
              Do postoju, na którym czeka pijany sąsiad, podchodzą Joanna i Janka. JOANNA:
              Jesteś pewna, że zrobią Pawłowi na sobotę ten samochód? SąSIAD: Witam sąsiadkę.
              JANKA: Tak. Obiecali na piątek przed południem na mur. JOANNA: Dobra.
              JANKA: Dzwoniłaś już do nich.
              JOANNA: Tak. Mój szef i inżynier Podzielak mogą w sobotę, pozostaje jeszcze ten
              Kawiarski. O, jest taksówka. Proszę, pan jest pierwszy. PIJANY: Panie mają
              pierwszeństwo.
              Stadion. Na płycie ćwiczą kierowcy autorodeo. Joanna i Janka wchodzą na stadion.
              JANKA: Całe szczęście, że nie wzięłam Pawła, jeszcze by chciał tak spróbować, u
              nas jest zawsze zastawiony wjazd na osiedle. JOANNA: Widzisz go? JANKA: Nie. Z
              samochodu wysiada Kawiarski. JOANNA: Jest. Ewolucje samochodów w wykonaniu
              kierowców autorodeo. Kawiarski macha na powitanie. JOANNA: On jednak jest miły,
              ten Kawiarski. Zobacz, jak się ucieszył na nasz widok. Kawiarski kieruje się ku
              grupce dziewcząt, które stoją za Joanną i Janką. Joanna zagradza mu drogę.
              JOANNA: Najpierw obowiązek, a potem przyjemność. KAWIARSKI: Dzień dobry paniom.
              JOANNA: Dzień dobry.
              KAWIARSKI: Nie, najpierw przyjemność zobaczyć panie.
              JOANNA: Chciałyśmy zaprosić pana na rewanżowego brydża, w sobotę. Tylko proszę
              nie mówić, że pan nie ma czasu. KAWIARSKI: Nie, wcale nie mówię, to o której?
              JOANNA: O czwartej. Już nie zatrzymuję pana. KAWIARSKI: Do zobaczenia!
              DZIEWCZYNY: Do zobaczenia. W laboratorium Janka przelewa klej. Wchodzi dyrektor.
              DYREKTOR: No, pani Janko, jest pani gotowa, bo przedstawiciel ministerstwa zaraz
              będzie. JANKA: Już, już, a gdzie będzie ta uroczystość? DYREKTOR: Na sali
              konferencyjnej. JANKA: No to może od razu tam go zaniosę? DYREKTOR: Dobrze,
              niech pani potem przyjdzie do mojego gabinetu, zrobimy tam spotkanie przy małej
              lampce wina z przedstawicielem ministerstwa. Niech pani się pośpieszy. Janka
              wnosi klej. Stawia na stole w sali konferencyjnej, wychodzi, wbiega sekretarka,
              nalewa kleju, wybiega. Gabinet dyrektora. Wszyscy obecni z kieliszkami w rękach.
              DYREKTOR: Bardzo proszę. Napracowaliśmy się, panie dyrektorze, strasznie, ale
              rezultat jest, na miarę kraju, może i świata. To jest mój zastępca - magister
              Głazik. Zapewniam pana, że to będzie murowana pozycja eksportowa. Sala
              konferencyjna. Laborant odlewa klej do słoika. Laborant wychodzi z sali, wchodzi
              sprzątaczka - napełnia pudełko klejem. Sala zapełnia się pracownikami w końcu
              wchodzi dyrektor z całą świtą. DYREKTOR: Proszę kolegów... Hol instytutu.
              Wchodzi Paweł. WARTOWNIK: Pani magister prosiła, żeby pan zaczekał, ona tu






              zejdzie do pana, właśnie jej wręczają nagrodę. MąŻ JANKI: Hmm. Sprzątaczka mija
              Pawła. Wchodzi do toalety. WARTOWNIK: Patrz pan, jak gość z ministerstwa, to
              nawet toalety sprzątają. W łazience sprzątaczka myje ręce, usiłuje oderwać od
              pudełka przyklejone palce. SPRZąTACZKA: Ty, cholero, ale mnie podkusiło, cholera
              jasna. Sala konferencyjna.
              PRZEDSTAWICIEL MINISTERSTWA: I z uwagi na wagę i doniosłość tego wynalazku
              ministerstwo postanowiło przyznać nagrody: Dwieście tysięcy złotych -
              dyrektorowi... (oklaski) ...sto pięćdziesiąt tysięcy jego zastępcy i magister
              Janinie Powsińskiej - siedemnaście tysięcy złotych. DYREKTOR: A teraz pozwolą
              koledzy, że wręczę przedstawicielowi ministerstwa próbkę naszego wynalazku.
              Dyrektor bierze w ręce pojemnik z klejem i wręcza go przedstawicielowi. Obaj
              panowie nie mogą oderwać się od naczynia. Konsternacja na sali. GŁAZIK: Prędko
              rozpuszczalnik. JANKA: Nie mam. Jeszcze nie opracowałam. No, kiedy? GŁAZIK: Rany
              boskie.
              Hol instytutu. Wbiega Janka.
              JANKA: Masz, masz to jest siedemnaście tysięcy, tylko nie zgub. MąŻ JANKI: A co
              ty mi gadasz? Zobaczyłabyś, jak podrasowali wóz. JANKA: Nie, nie mogę, muszę
              zaraz zacząć syntezę rozpuszczalnika. Cześć! MąŻ JANKI: Teraz? Dlaczego teraz?
              JANKA: Jak zrobię ten rozpuszczalnik obiecali mi nagrodę trzysta tysięcy. Cześć!
              MąŻ JANKI: Cześć! Janka wchodzi do sali konferencyjnej, podchodzi do dyrektora.
              DYREKTOR: Jak prędko może pani opracować rozpuszczalnik? JANKA: No, nie wiem,
              syntezę kleju przeprowadziłam w cztery miesiące. GŁAZIK: No niech się pani
              bierze do roboty, ale już. PRZEDSTAWICIEL MINISTERSTWA: Panie Głazik.
              Przedstawiciel szepce coś na ucho zastępcy.
              GŁAZIK: Tu zaraz na korytarzu, po prawo. DYREKTOR: Pan też z nami. GŁAZIK: No,
              ale ja przecież... DYREKTOR: No, no... Przed warsztatem samochodowym mechanik i
              mąż Janki. MECHANIK: No teraz proszę pana, to już może pan jechać na Rajd
              Safarii. Płaci pan w kasie siedemnaście tysięcy pięćset złotych. MąŻ JANKI: Ile?
              MECHANIK: Siedemnaście tysięcy pięćset. MąŻ JANKI: Ja... nie mam tyle przy
              sobie.
              MECHANIK: A ile panu brakuje?
              MąŻ JANKI: Pięćset złotych.
              MECHANIK: To ja panu pożyczę.
              Wyciąga z kieszeni plik banknotów.
              MECHANIK: Proszę!
              MąŻ JANKI: Dziękuję panu bardzo... jutro oddam. i MECHANIK: Nie szkodzi, ja panu
              ufam.
              7.
              Mieszkanie Janki. Na łóżku śpi Paweł. Wchodzi Janka.
              PAWEŁ: Która godzina?
              JANKA: Po jedenastej. Śpij, śpij, zaraz się kładę.
              PAWEŁ: Zrobiłaś ten rozpuszczalnik?
              JANKA: Skąd. Ale wyszedł mi jeszcze lepszy klej. Klei absolutnie wszystko. I
              trzyma jak szatan. Przyniosłam trochę w słoiku, może się przyda w domu albo do
              samochodu. Pamiętasz, że jutro mnie wozisz? PAWEŁ: Tak, tak, kładź się już. W
              mieszkaniu Joanny przyjaciółki przygotowują kolację dla brydżystów. JANKA:
              Wiesz, ta szynka jest chyba zepsuta. JOANNA: Przecież leżała w lodówce. Zresztą
              co, złodziei będziesz żałować! Niech się strują. JANKA: Żeby tylko nie
              zauważyli, jest cała zielona. JOANNA: Pomyślą, że zazieleniała od ogórka. Mam
              nadzieję, że szlag ich nie trafi. JANKA: No zobaczymy. Dzwonek do drzwi. JOANNA:
              Co już idą? Wchodzi pan Andrzej. PAN ANDRZEJ: Dzień dobry, mam do pani wielką
              prośbę, muszę wyjechać i chciałbym to u pani zostawić. JOANNA: Nie, nie, proszę
              pana to wykluczone, ja nie mogę się ciągle opiekować. PAN ANDRZEJ: Po co ciągle.
              Schowa to pani gdzieś w mieszkaniu i cześć. A u mnie mieszkanie bez opieki. Wie
              pani. To już pani nie będzie winna za te drzwi. Bardzo dziękuję. Jak wrócę, to
              się zgłoszę. Wchodzi Marcin. MARCIN: Przepraszam. Wchodzą do kuchni. ( JOANNA:
              Jeszcze jeden depozyt.
              JANKA: Znowu? Czyj?
              JOANNA: Sąsiada, no przecież nie mogłam odmówić.






              JANKA: W razie czego, na mnie nie licz. A co to jest?
              JOANNA: Chyba dokumenty. Nie wiem, nie zaglądałam. No, gdzie ja to schowam?
              MARCIN: Rzuć na szafkę, tam nikt nie znajdzie. JOANNA: Marcin, zrobisz, jak ci
              mówiłam. Dzwonek do drzwi. JOANNA (do Janki): Otwórz! JOANNA (do Marcina):
              Musisz za wszelką cenę zatrzymać ich tutaj do naszego powrotu, najlepiej
              przegrywaj. MARCIN: Zwariowałaś? JOANNA: Oj, zwrócę ci ty nędzny materialisto.
              MARCIN: Chyba że tak.
              Do pokoju wchodzą: szef Joanny, Kawiarski, Podzielak.
              SZEF JOANNY: Witam pani Joanno.
              JOANNA: Dzień dobry panie dyrektorze.
              SZEF JOANNY (do Marcina): My się jeszcze nie znamy.
              JOANNA: Dzień dobry!
              KAWIARSKI: Kawiarski.
              PODZIELAK: Witam, kłaniam się.
              JOANNA: Dzień dobry panu!
              PODZIELAK (do Marcina): O, my się jeszcze nie znamy, Podzielak. JOANNA: Proszę
              bardzo, może dla nabrania sił przed grą? PODZIELAK: Z przyjemnością, wie pani,
              bo dzisiaj na obiad zjadłem zaledwie kanapkę z tatarem. Podzielak bierze szybko
              kanapki.
              JOANNA: Grę na razie panowie rozpoczną we czterech, my z Janką mamy niestety coś
              bardzo ważnego do załatwienia w mieście, włączymy się po powrocie. SZEF JOANNY:
              To miał być rewanż. JOANNA: Ależ będzie rewanż, gwarantuję to panom. Szef
              rozkłada na stole karty. SZEF JOANNY: No to proszę! Paweł w samochodzie.
              Wsiadają Joanna i Janka. JOANNA: Kwiaty masz? JANKA: Tak. JOANNA: Dawaj. JANKA:
              Masz. No co? JOANNA: W porządku! Dobra. PAWEŁ: Dokąd jedziemy? JOANNA:
              Najbardziej podejrzany jest ten cholerny Podzielak. Nar-butta. Samochód
              zatrzymuje się na Narbutta. Wysiadają Joanna i Janka. JOANNA: Trzymaj to jak
              kwiaty, ofiaro. JANKA: O rany, klucze! Na schodach przyjaciółki mijają kobietę.
              Słychać tłukące się szkło. KOBIETA: Co się pani tak pcha? Butelkę mi pani zbiła.
              JOANNA: Przede wszystkim to pani się pchała, po drugie czym, kwiatkiem? Kobieta
              patrzy zdziwiona. Joanna i Janka podbiegają do windy. Wjeżdżają i stają przed
              drzwiami mieszkania Podzielaka. JOANNA: Dawaj klucze. JANKA: Ojej. JOANNA: Co ty
              dajesz? Płaski. Płaski, no prędzej.
              Próbują otwierać drzwi różnymi kluczami. JOANNA: Cholera. Mieszkanie Joanny.
              Panowie grają w brydża. SZEF JOANNY: Ale panu wali karta, panie Marcinie. No,
              no. KAWIARSKI: Pik. SZEF JOANNY: Chwileczkę, ja pas. MARCIN: Dwa bez atu.
              PODZIELAK: Ja, ja też pas. Przepraszam na chwileczkę (wybiega do toalety).
              Joanna i Janka wchodzą do mieszkania Podzielaka. JANKA: Zaczynamy od szafy.
              JOANNA: Nie, systematycznie książki. U Joanny panowie tkwią nad kartami.
              PODZIELAK: Chyba mi zaszkodził tatar. Przepraszam. Joanna i Janka przeszukują
              mieszkanie Podzielaka. JOANNA: Ktoś idzie, rety prędzej! Chowają się w szafie.
              Do pokoju wchodzi pan Andrzej z panem Mieciem. PAN MIECIO: O... niezły bałagan.
              PAN ANDRZEJ: To od czego zaczynamy?
              PAN MIECIO: Od szafy?
              JOANNA: Koleżanka Janina Powsińska.
              JANKA: Janka.
              MIETEK: Mieczysław. Zdaje się, że facet utknął w łazience. JANKA: A mówiłam ci,
              że ta wędlina jest zielona. PAN ANDRZEJ: Wyjrzyj. MIETEK: Ty wyjrzyj.
              Pan Mietek i pan Andrzej wymykają się z mieszkania i zjeżdżają windą. PAN
              ANDRZEJ: Cholera, znaczki zostały. PAN MIETEK: Ja nie wracam, czekam w wozie. Ze
              schodów zbiegają dziewczyny. Pan Mietek siedzi w aucie i obserwuje wsiadające do
              fiata przyjaciółki. Pan Miecio rusza za samochodem Pawła. Rozmowa przyjaciółek.
              JANKA: No i co? To samo? JOANNA: Nie. JANKA: No to co teraz zrobimy? JOANNA:
              Jedziemy do Kawiarskiego. Mieszkanie Joanny. Marcin usiłuje zatrzymać gości.
              MARCIN: Może teraz w oczko? SZEF JOANNY: Nie, dziękuję bardzo. MARCIN: A może
              jednak? SZEF JOANNY: Nie, naprawdę bardzo panu serdecznie dziękuję. Do widzenia.
              Marcin zdejmuje dzwonki, pakuje i schodzi po schodach. Spotyka wchodzących
              milicjantów. W torbie grzechocą dzwonki. MILICJANT: Halo obywatelu! MARCIN: Pan
              mówi do mnie?
              MILICJANT: Oczywiście. Do niego to ja się zwracam kapralu. Co tam niesiecie?
              MARCIN: Moją kolekcję. MILICJANT: Pokażcie. Marcin otwiera torbę.






              MILICJANT: Znaczków nie macie?
              MARCIN: Nie.
              MILICJANT: A te dzwonki skąd wzięliście?
              MARCIN: Z mieszkania trzydzieści osiem na czwartym piętrze. MILICJANT:
              Trzydzieści osiem mówicie. Zobaczymy. Kapralu! idźcie tam, gdzie macie iść, ja
              zaraz do was przyjdę. MILICJANT II: Tak jest. Milicjant II odchodzi, puka,
              dotyka klamki, drzwi wylatują. MILICJANT II: Obywatelu sierżancie drzwi były
              wywalone. MILICJANT I: Jesteście aresztowani. Idziemy. MARCIN: To nie ja, te
              drzwi były już wcześniej wyważone. MILICJANT II: Dobra, dobra, zobaczymy. Joanna
              i Janka przed drzwiami Kawiarskiego. JANKA: Szybciej. JOANNA: No nie widzisz, że
              się śpieszę? Dziewczyny wchodzą do mieszkania, rozglądają się.
              JOANNA: Tu. JANKA: Nie, tu. Joanna! Zobacz jego kolekcję! Ściana pełna
              fotografii mężczyzn z rogami. JANKA: Zaczynamy tutaj?
              JOANNA: Nie, w drugim pokoju, no przecież chyba na tych znaczkach nie śpi?
              JANKA: No coś ty, starłyby się na proszek. Joanna i Janka wchodzą do drugiego
              pokoju, zdejmują płaszcze. Słychać chrobot klucza w zamku. Dziewczyny chowają
              się za zasłonami okiennymi. Wchodzi dziewczyna i Kawiarski. Obejmują się,
              całują. Joanna obserwuje tę scenę. Kawiarski rozbiera dziewczynę. Przechodzą do
              sypialni. JOANNA: Zdaje się, że mamy sporo czasu. Janka i Joanna podchodzą do
              półki - zaczynają poszukiwania. Spada wazon. JOANNA: Jest! JANKA: Ojej, wiejemy.
              Wybiegają z mieszkania. W przedpokoju pojawia się Kawiarski, ubiera się.
              DZIEWCZYNA: Piotr, no dokąd lecisz? Oszalałeś?
              8.
              Janka i Joanna podbiegają dofiacika i wsiadają - samochód odjeżdża. Kawiarski
              wypada z mieszkania, zakłada buty. Przed blokiem widzi odjeżdżającego małego
              fiata. Wskakuje do swojego samochodu i rusza za Pawłem z dziewczynami i jadącym
              za nimi panem Mieciem. Zaczyna się szaleńczy pościg na Trasie Łazienkowskiej, a
              później poza miastem. Rozmowa w samochodzie Pawła. JANKA: No, uciekliśmy mu.
              JOANNA: Skręcimy tu gdzieś w bok i jedziemy do mnie. Joanna wyjmuje słoik z
              klejem. JOANNA: Janka, co to jest? JANKA: Nie ruszaj, to klej, jeżeli się
              rozleje, w ogóle się nie odkleisz. Kawiarski dopędza fiata. Janka w samochodzie
              Pawła. JANKA: Paweł gazu! PAWEŁ: Co ty maluchem chcesz uciec przed takim wozem?
              JANKA: Podrasowali go przecież. A propos, ile zapłaciłeś? PAWEŁ: Później ci
              powiem. JANKA: No, zgubiliśmy go. JOANNA: Paweł, jedziesz jak na mistrzostwach
              formuły pierwszej. PAWEŁ: Ech, w formule pierwszej to się dubluje słabszych.
              JANKA: To zdublujmy go, Paweł. Paweł, zdublujmy. Fiat Pawła skręca w boczną
              drogę. Za nim pędzi auto Kawiarskiego. Na poboczu stoją milicjanci z radarem.
              MILICJANT I: Mieli szczęście, co? MILICJANT II: Nie szkodzi, mamy trzeciego.
              MILICJANT I: Zatrzymaj go, jedzie ponad sto dwadzieścia. Samochód pana Miecia
              staje -podchodzi milicjant. PAN MIECIO: Dzień dobry! MILICJANT: Dzień dobry! PAN
              MIECIO: Ile kosztuje? MILICJANT: No jak pan myśli? PAN MIECIO: Wie pan, żeby nie
              za dużo, bo potrzebuję na lekarstwa dla chorej matki. MILICJANT: Dokumenty
              proszę! Fiat Pawła wyprzedza samochód Kawiarskiego. JOANNA: Zdublowaliśmy go,
              hura, hura, brawo. JANKA: O, ty wariatko, Paweł uważaj. Fiat Pawła skręca w
              boczną drogę. Fiat Kawiarskiego wirażuje - jedzie w ślad za fiatem Pawła. Paweł
              przejeżdża pod opadającym szlabanem. Nadjeżdża pociąg, w tym czasie do przejazdu
              zbliża się Kawiarski. Widzi zamknięty szlaban, wjeżdża na nasyp i przelatuje nad
              szlabanem. W samochodzie Pawła. PAWEŁ: Benzyna się kończy. Musimy się zatrzymać
              przy stacji. JANKA: Oszalałeś? To on nas dogoni. PAWEŁ: Jak nie będzie benzyny,
              to też nas dogoni. JANKA: No przecież masz rezerwę.
              PAWEŁ: Na rezerwie to my jedziemy od samej Warszawy.
              JANKA: Jest.
              Fiat skręca, wjeżdża na stację benzynową. Joanna wysiada, za nią Janka i Paweł.
              JOANNA: Jest Kawiarski, chowaj się. Kawiarski zatrzymuje się, wysiada, rozgląda
              się. JOANNA: Cholera jasna, no! Co my teraz zrobimy? JANKA: Wejdziemy do
              samochodu i położymy się, żeby nas nie zauważył. Pawłowi każemy natychmiast
              odjechać. JOANNA: Coś ty, przecież pojedzie za nami. JANKA: Już wiem. Janka
              otwiera drzwi samochodu, bierze słoik z klejem. Kawiarski przygląda się licznym
              fiatom 126p. Joanna i Janka przebiegają do samochodu Kawiarskiego. Janka wlewa
              klej pod koła samochodu Kawiarskiego. Pracownik stacji zbliża się do






              Kawiarskiego. PRACOWNIK STACJI: Tamten samochód to pański? KAWIARSKI: A co?
              PRACOWNIK STACJI: Ktoś się tam kręcił koło niego. Kawiarski podchodzi do swojego
              samochodu. Joanna i Janka oraz Paweł wsiadają do swojego malucha. JOANNA:
              Szybko, Paweł. JANKA: Gazu! PAWEŁ: Co jest?
              JOANNA: No zamykaj drzwi, prędzej.
              JANKA: No, szybko, co.
              Kawiarski ogląda swój samochód, zauważa fiata Pawła, wsiada, zapuszcza motor,
              ale samochód nie chce ruszyć. Przed domem Joanny. Podjeżdża fiat. Wszyscy
              wysiadają. JOANNA: Idziemy. Janka, Joanna oraz Paweł wchodzą po schodach -
              spotykają milicjanta. MILICJANT: Obywatelka tu mieszka? JOANNA: Tak. MILICJANT:
              Na którym piętrze?
              JOANNA: Na czwartym, numer trzydzieści osiem.
              MILICJANT: Hm. Do mieszkania obywatelki włamał się złodziej. Złapaliśmy go.
              JOANNA: A co ukradł? MILICJANT: Miał przy sobie tylko dzwonki.
              JANKA: Rany boskie, to Marcin.
              JOANNA: Panie sierżancie to nieporozumienie, ja to zaraz wyjaśnię. We wnętrzu
              samochodu milicyjnego Marcin. Widać podchodzącego milicjanta i dziewczyny.
              * Bohaterki, pan Andrzej i usterki techniczne Ursynowa, którymi w Upiornym
              legacie nie zajmowałam się wcale
              MILICJANT: Przepraszam obywatela, zaszła pomyłka, jesteście wolni. JOANNA:
              Przepraszam Marcinku. MARCIN: No, nie szkodzi, to nie twoja wina.
              JANKA: To wszystko ten sierżant.
              MARCIN: Nie, on robił tylko to, co do niego należało.
              JANKA: No to na kogo jesteś obrażony?
              MARCIN: No właśnie, sam nie wiem.
              JOANNA: Chodźcie na górę, napijemy się herbaty.
              MARCIN: Nie, żadnej herbaty.
              JOANNA: No chodź!
              MARCIN: Nie będę się czołgał z tymi tobołami. Idę do domu, jak mi przejdzie, to
              zadzwonię. Klatka schodowa. Milicja prowadzi pana Andrzeja. Joanna, Janka i
              Paweł wchodzą na górę. PAN ANDRZEJ: Do zobaczenia pani Joanno. MILICJANT: Za
              dziesięć lat. W mieszkaniu Joanny. JANKA: Trzeba koniecznie sprawdzić, co on ci
              dał w depozyt, może to coś niebezpiecznego. Wchodzą do kuchni. Joanna sięga po
              kopertę. Wyciąga z niej znaczki. JANKA: Więc on jest z tej bandy, o której mówił
              twój szef. JOANNA: No to kolekcja pana Kowalskiego się powiększy. JANKA: O rany.
              JOANNA: W takim razie znaczki ukradł mój szef. Musimy się do niego włamać.
              JANKA: To ja do ciebie jutro zadzwonię. Paweł, idziemy, cześć! JOANNA: Cześć!
              Janka i Paweł wchodzą do swojego mieszkania.
              JANKA: Ojej, całą noc muszę siedzieć nad tym cholernym rozpuszczalnikiem. Paweł,
              Paweł, ty nie wiesz, gdzie ja mam te książki od Jagody? PAWEŁ: Miałaś w tej
              torbie. JANKA: Poczytam sobie, żeby nie zasnąć. Janka otwiera książkę, znajduje
              kopertę ze znaczkami. JANKA: Paweł, jedziemy do Joanny. Joanna przy stole ogląda
              znaczki. Wchodzi Janka z kopertą. JOANNA: Gdzie to było? JANKA: W książce, którą
              dostałam od ciebie, (dzwonek do drzwi) rany boskie, milicja. Joanna chowa
              znaczki pod poduszkę. JOANNA: Otwieraj. Szybko. Wchodzi Kowalski, wita się z
              Joanną. KOWALSKI: Dzień dobry Joasiu. JOANNA: Dzień dobry. KOWALSKI: Wyobraź
              sobie, że lekarze orzekli, że ta moja choroba to nie serce, ale uczulenie na
              znaczki. JOANNA: No to całe szczęście.
              KOWALSKI: Drogie dziecko, mam prośbę, mój siostrzeniec, Mareczek, bardzo chce
              ciebie poznać, a jest wstydliwy, prosił mnie, żebym ci o tym powiedział. Czeka
              na schodach. JOANNA: Ależ proszę, niech wejdzie. Kowalski podchodzi do drzwi.
              KOWALSKI: Mareczku, pozwól.
              Wchodzi Nieznajomy. MARECZEK: Dzień dobry!
              Joanna i Janka patrzą zdziwione.
              MARECZEK: Ja właśnie... ja chciałem już dawno... JOANNA: Dziękuję. JANKA:
              Joanna. Kowalski krztusi się. KOWALSKI: Tu gdzieś w pobliżu muszą być znaczki.
              JOANNA: Tak, tak, tu jest pańska kolekcja. Panie Marku proszę otworzyć okno.
              KOWALSKI: O, muszę sprzedać to świństwo. JOANNA: Za pół miliona dolarów? Ale
              gdzie pan znajdzie kupca? KOWALSKI: A, mam już kupca. Kolega ze związku,






              inżynier Podzielak, chce sprzedać część swojej kolekcji i kupić moją. JOANNA:
              Chodź, zrobimy herbatę. Przepraszam. Joanna i Janka wpadają do kuchni. JANKA: No
              i co my teraz zrobimy? JOANNA: Nic. Włamiemy się do Podzielaka i podrzucimy mu
              jego kolekcję. UPIORNY LEGAT
              * * *






                                          "Skradziona Kolekcja"
                                           Joanna Chmielewska
              Telefon zadzwonił późnym wieczorem.
              Zapewne w ogóle nie podniosłabym słuchawki, tak jak nie podnosiłam jej od wielu
              miesięcy, gdyby nie to, że w moich planach życiowych nastąpiła właśnie
              zasadnicza zmiana. Tegoż popołudnia przestawiłam się duchowo i zaniechałam walki
              o święty spokój. Zależało mi zaś dotychczas na świętym spokoju, ponieważ
              postanowiłam wreszcie napisać tę powieść science-fiction, przez którą
              doprowadziłam do obłędu połowę fizyków jądrowych Warszawy. Rozmyślałam nad nią
              bardzo długo, niezbędne mi były pewne szczegóły techniczne, obce mojej duszy,
              musiałam zatem uzyskiwać informacje od fachowców. Nie wiem dlaczego, nie
              wydawali się rozentuzjazmowani. Uporczywie zadawałam wszystkim to samo pytanie:
              - Proszę pana, potrzebne mi takie małe, które by łapało promienie kosmiczne. Ja
              wiem, że to są cząsteczki, ono musi łapać te cząsteczki. Co to takiego może być?
              Pytanie z reguły wywoływało u nich jakiś dziwny wyraz twarzy i łagodną
              odpowiedź: - Kiedy one wszystko przenikają, te cząsteczki. Wie pani, one lecą na
              dno. Na to mówiłam: - Toteż właśnie, chodzi mi o to, żeby to małe miało dno...
              Na dnie małego rzecz się kończyła. Nagabywani fizycy dostawali obłędu .w oczach
              i czym prędzej przekazywali mnie koledze. Żaden nie okazał się oryginalny i nie
              zareagował inaczej. Możliwe, iż owo dno stanowi jakąś straszliwą tajemnicę
              służbową, którą panicznie bali się zdradzić, nie wątpię bowiem, że musi istnieć.
              Nic więc dziwnego, że powieść szła mi jak z kamienia.
              Niemniej jednak zaparłam się przy swoim i trwałam w twórczych zamiarach, twardo
              usiłując nie zwracać uwagi na mnożące się wokół bardzo dziwne wydarzenia.
              Wydarzeń było dużo i rozpraszały mnie coraz porządniej, aż wreszcie przyszła
              chwila, kiedy udało im się rozproszyć ostatecznie. Batalię uznałam za przegraną
              i postanowiłam się poddać, przy czym, dziwna rzecz, ostatnim gwoździem do trumny
              okazała się drobnostka, mianowicie tak zwany śmierdziel. Nie znani mi ludzie
              przyprowadzili mojego młodszego syna, zgłaszając pretensje za produkowanie przez
              niego owego śmierdziela na ich podwórzu. Jako dowód rzeczowy służyła dziura,
              wypalona na spodniach sprawcy. Podwórze pochodziło z zamierzchłych epok,
              tworzyło sześciopiętrową studnię, śmierdziel zatem dokładnie spełnił swoje
              zadanie. Niezadowolenie owych ludzi wydawało mi się dość uzasadnione, byłam
              zmuszona nieco je ułagodzić, po czym wyraźnie poczułam, że walka o święty spokój
              przekracza moje siły. W ten sposób promienie kosmiczne przegrały ze
              śmierdzielem. No i tegoż właśnie wieczoru zadzwonił telefon. Godzina, jak dla
              mnie, była zupełnie wczesna, dwudziesta trzecia zero osiem. Zapamiętałam to
              dokładnie, bo przed nosem miałam budzik, który śpieszył się równo piętnaście
              minut, a wskazywał dwudziestą trzecią dwadzieścia trzy. W telefonie jakiś głos
              powiedział zdyszanym, dramatycznym szeptem: - Ratunku, zabiją mnie! Niech tu
              ktoś przyjedzie, prędzej! Piaseczyńska osiemnaście, mieszkania dwadzieścia
              jeden, to ci dwaj, zawiadomić mili... - ...cję - dokończyłam odruchowo, również
              szeptem, tyle że na pewno mniej dramatycznym. Głos nagle urwał. Rozległy się
              jakieś charkoty, coś jakby jęk, brzmiało to nader złowieszczo, coś stuknęło i na
              chwilę w słuchawce zapanowała cisza. Trzymałam ją ciągle przy uchu. Znów
              usłyszałam lekkie stuknięcie, potem głośniejsze, potem zaś szmery i odgłos
              niewyraźnej rozmowy. Nie udało mi się z niej zrozumieć ani słowa. Szmery jakby
              oddaliły się i zamieniły w nierównomierny szum przerywany stuknięciami.
              Odłożyłam słuchawkę, średnio zaskoczona, do dziwnych wydarzeń zdążyłam bowiem
              przywyknąć. Ucieszyło mnie, że ze świętego spokoju zrezygnowałam już wcześniej,
              bo przejście do porządku nad takim telefonem nie leży w mojej naturze. Zaczęłam
              się zastanawiać. Możliwe, oczywiście, że był to głupi dowcip. Ten ktoś, kto
              dzwonił, nie rozłączył się ze mną... Podniosłam słuchawkę ponownie i
              stwierdziłam, że połączenie trwa nadal. Byłam zablokowana. Jeżeli nawet był to
              dowcip, muszę się z jego autorem jakoś rozłączyć, bo dowcip może być
              długofalowy. Figlarz nie odłoży słuchawki, rano pójdzie do pracy i aż do późnego






              popołudnia będę pozbawiona telefonu. Na następny dzień miałam w planie różne
              ważne rozmowy, między innymi z jednym fizykiem jądrowym, jeszcze sprawnym
              umysłowo. Rozłączyć mnie mogło biuro napraw, ale do biura napraw musiałam się
              jakoś dodzwonić. Błędne koło. Jeżeli zaś nie był to dowcip, należy czym prędzej
              zawiadomić milicję. Milicja niech sobie robi, co chce i podejmuje stosowne
              decyzje. Moje kontakty z milicją ostatnimi czasy były niezwykle ożywione.
              Wzdrygnęłam się lekko na myśl, jak władza przyjmie komunikat o zbrodni na
              Piaseczyńskiej, zeszłam do sąsiadów piętro niżej, spojrzałam na zegarek i z
              determinacją przycisnęłam dzwonek. Przyciskałam go właśnie trzeci raz, kiedy
              przypomniałam sobie, że dwa dni temu widziałam ich przed domem z walizkami. Za
              drzwiami panowała głucha cisza, co wskazywało, że chyba rzeczywiście wyjechali
              na urlop. Wróciłam na górę, stwierdziłam, że telefon jest nadal zablokowany i
              nic w nim nie słychać, zabrałam torebkę i zeszłam na dół, do automatu. Automat
              był nieczynny. Zaczęło mnie to nieco denerwować. Nie miałam pojęcia, gdzie może
              się znajdować jakiś inny automat w tej okolicy, nie miałam pojęcia, kto jeszcze
              z sąsiadów ma telefon, a dobijanie się do nich kolejno wydało mi się nietaktem.
              Wróciłam przed dom, wsiadłam do samochodu i uprzytomniłam sobie, że podana przez
              dowcipnego ulica Piaseczyńska znajduje się o sto metrów ode mnie. Zawahałam się.
              Sprawdzanie, co się dzieje pod tym adresem, potrwa trzy minuty. Mogłabym,
              oczywiście, pojechać kawałek dalej, byle gdzie, znaleźć inny automat, znaleźć
              ewentualnie jakiś radiowóz, w ostateczności pojechać do komisariatu albo na
              Pocztę Główną... Siedziałam przy kierownicy, kluczyk tkwił w stacyjce i
              przekręciłam go właściwie odruchowo. Skoro go przekręciłam, to już i ruszyłam. A
              skoro ruszyłam w kierunku Piaseczyńskiej... Przyhamowałam, bo z Piaseczyńskiej,
              środkiem, wyjeżdżała właśnie stara warszawa. Poza tym było pusto. Podjechałam
              pod numer osiemnasty i wysiadłam.
              Drzwi na klatkę schodową były otwarte, a winda nieczynna. Weszłam na czwarte
              piętro. Wpatrzona w numer 21 snułam sobie różne przypuszczenia. Pomyślałam, że
              może miał to być dowcip nie dla mnie, tylko dla mieszkających tu osób, którym
              miała się zwalić na kark milicja, wyrywając ich o północy z pierwszego snu.
              Dzwoniono z innego miejsca, blokujący mnie telefon znajduje się zupełnie gdzie
              indziej i zamiast się czepiać niewinnych ludzi, powinnam już dawno rozmawiać z
              biurem napraw z byle której knajpy. Tu mnie obtańcują jak święty Michał diabła,
              tamten się przez ten czas rozłączy i w rezultacie nawet nie dowiem się, kto był
              autorem całej rozrywki. Bez sensu. Ciągle postępuję jakoś bez sensu i wcale mi
              to z wiekiem nie mija... Tak myśląc, przycisnęłam dzwonek, nastawiona na
              najgorsze. Cisza. Zrobiłam przyjemny wyraz twarzy i przycisnęłam drugi raz. Bez
              rezultatu. Przycisnęłam trzeci. Pomyślałam dalej, że może to był ktoś, kto nie
              lubi milicji i zajęcia chciał dostarczyć im, a nie mnie. Następnie ostrożnie i
              delikatnie nacisnęłam klamkę, pamiętałam bowiem, że w podejrzanych
              okolicznościach zawsze należy to uczynić. Drzwi okazały się otwarte, a za nimi
              panowała ciemność. Stałam w progu, trochę spłoszona, ciągle snując niewinne
              przypuszczenia. Ciekawe, jak się będę czuła w areszcie, zatrzymana w charakterze
              włamywaczki. Możliwe, że ci ludzie spokojnie śpią, a drzwi zapomnieli zamknąć
              przez zwyczajne roztargnienie... Pomacałam ścianę obok futryny i zapaliłam
              światło, które dodało mi nieco otuchy. Cisza panowała nadal. Ujrzałam miniaturę
              przedpokoju z wnęką kuchenną i otwarte drzwi do pokoju. Na palcach przeszłam
              dalej i z determinacją, ryzyk-fizyk, zapaliłam następne światło. Po czym
              zdrętwiałam radykalnie, rażona widokiem. Zwłoki były w całości dostrzegalne i od
              razu przemknęło mi przez myśl, że mam wyjątkowe szczęście. Gdyby skądś wystawała
              samotna ręka albo noga, niewątpliwie przeżyłabym znacznie większy szok. W
              pomieszczeniu panował średni bałagan, meble były zwyczajne, środek pusty, a w
              rogu, pod niskim regałem z książkami, leżał człowiek, z całą pewnością nieżywy.
              W gardle urósł mi globus, w plecach dokładnie poczułam ostrze noża, którym godzi
              we mnie bandyta pozbywający się niewygodnego świadka, nogi mi zmiękły i ogólnie
              biorąc poczułam się bardzo niewyraźnie. Stałam w tym cholernym progu i wszelkimi
              siłami starałam się oderwać wzrok od nieboszczyka. Po bardzo długiej chwili
              błysnęła mi myśl, że przecież mogę stąd zwyczajnie uciec, nie wdając się w żadne
              zbrodnicze komplikacje. Odrobinę jakby ochłonęłam. Jasne, oczywiście że mogę
              uciec, ale przedtem bezwzględnie muszę sprawdzić przeklęty telefon... Telefon






              stał na regale, nad głową zwłok. Należało tam podejść. Najchętniej zamknęłabym
              oczy, ale bałam się potknąć o którykolwiek z porozrzucanych przedmiotów.
              Przemogłam się, zebrawszy całą siłę ducha, przelazłam przez bałagan, zbliżyłam
              do regału i od razu ujrzałam, że tak. To był ten telefon. Słuchawka leżała nad
              nim, oparta jednym końcem o wystający bok półeczki, nie przyciskając widełek.
              Ujęłam ją delikatnie dwoma palcami, położyłam na aparacie, a potem podniosłam.
              Odezwał się normalny sygnał. Jak było do przewidzenia, złe we mnie wstąpiło.
              Poniechałam zamiaru ucieczki i wykręciłam numer pogotowia milicji. I w ten
              prosty sposób ostatecznie wkopałam się w sam środek afery, w której, nic o tym
              nie wiedząc, od dawna już grałam rolę pierwszej podejrzanej... Major Fertner był
              średniego wzrostu, szczupły, miał żywe, bystre, inteligentne spojrzenie i
              odstające uszy. Patrzył na mnie ze średnim obrzydzeniem i dość podejrzliwie. -
              Niech pani od razu powie, czego pani dotykała - poradził mi takim tonem, jakby z
              góry wątpił w moją prawdomówność. - Klamki - odparłam z namysłem. - Kontaktu w
              ścianie. Drugiego kontaktu w ścianie. Chodzi panu o to, czego dotykałam ręką czy
              w ogóle? Bo o futrynę oparłam się plecami. - Ręką, ręką. - Słuchawki. Niczego
              więcej. Specjalnie uważałam, a na panów czekałam na schodach. - A drugiej
              klamki? - Drugiej nie. Drzwi były otwarte. Na oścież.
              - I twierdzi pani, że go pani nie zna, tego denata? Jest pani pewna?
              Rozmawialiśmy, siedząc na wannie w łazience nieboszczyka. W pokoju pracowała tak
              zwana ekipa śledcza. Łazienkę, z nie znanych mi przyczyn, zbadano w pierwszym
              rzucie i teraz obydwoje z majorem mogliśmy się w niej nawet tarzać. - Szczerze
              mówiąc, nie - wyznałam ze skruchą. - To znaczy, nie jestem pewna. Nazwisko nic
              mi nie mówi, a co do twarzy, to te fragmenty, które widziałam, wydały mi się
              obce. Ale mogę po prostu nie pamiętać. - No dobrze, ale dzwonił przecież do
              pani, prawda? Musiał mieć pani numer telefonu! No rzeczywiście, chyba musiał...
              Ciekawe, skąd. Swoją drogą, sytuacja wytworzyła się idiotyczna, obcy człowiek
              ostatnim tchem dzwoni akurat do mnie i zaraz potem korkuje. Kretyństwo. Nie ma
              siły, nikt nie uwierzy, że go w ogóle nie znam, sama bym nie uwierzyła... Major
              przyglądał mi się bardziej podejrzliwie. - Ciekawe dlaczego zadzwonił do pani, a
              nie na przykład do pogotowia albo od razu na milicję - zauważył. - Nie dziwi to
              pani? - Bo ja już mam takie szczęście - odparłam ponuro. - Nic mnie nie zdziwi.
              Chciałam mieć spokój, więc jasne jest, że muszą mi się przytrafiać właśnie takie
              rzeczy. Z serca panu radzę, niech pan na wszelki wypadek sprawdzi, do kogo
              należą numery, różniące się od mojego jedną cyfrą. Niedużo tego będzie,
              wszystkiego raptem dwanaście. - A przyjechała pani tutaj dlatego, że zadzwonił,
              tak? - No pewnie, że dlatego. Pan by nie przyjechał?
              - Na pani miejscu z pewnością nie. Trzeba było nie dotykać tej słuchawki,
              zostawić, jak leżała. Właściwie nie ma żadnego dowodu, że on faktycznie do pani
              dzwonił. - Aż milicją porozumieć się telepatycznie? - Nie, z innego telefonu.
              - No przecież cały dowcip na tym polegał, że nie miałam pod ręką innego
              telefonu! - Wszystko jedno, należało nie ruszać. Rozzłościłam się. - Bo co, bo
              uważa pan, że ktokolwiek uwierzy, że sobie to wymyśliłam? Przyjechałam tak ni
              przypiął, ni wypiął, bez żadnego powodu? I może nawet sama go zamordowałam? Nie
              mam nic lepszego do roboty, tylko nagle po nocy zrywam się z miejsca i lecę
              mordować jakiegoś... Jak mu tam? Dutkiewicza... - Waldemara Dutkiewicza.
              - Którego w ogóle nie znam! Gdybym to sobie wymyśliła, powiedziałabym właśnie,
              że go znam! Manii takiej dostałam, zabijam obcych ludzi, nowe hobby...! - Ja o
              pani już słyszałem - przerwał mi major znienacka. Zreflektowałam się dość
              gwałtownie. Istotnie, zważywszy liczne, niedawne wydarzenia, miał prawo dużo
              słyszeć. Miał prawo nawet podejrzewać mnie o bardzo dziwne rzeczy. - Pewnie od
              kapitana Różewicza, co? - mruknęłam z rezygnacją. Major pominął moje pytanie. -
              To szczególne, że pani ciągle ma do czynienia z jakimiś wykroczeniami -
              stwierdził z lekkim naciskiem. - Między nami mówiąc, ja osobiście wierzę, że on
              do pani dzwonił. Pewno nie bez powodu. Nie odnosi pani wrażenia, że panią ktoś w
              coś wrabia? Myśl była nowa i zaskoczyła mnie nieco. Musiałam się nad nią
              zastanowić. Ponieważ jednak mam zwyczaj odpowiadać na wszelkie pytania bez
              żadnego zastanowienia, spróbowałam zareagować od razu. Wykonałam kilka gestów,
              przeczących sobie wzajemnie. - Wie pan, że nie... To znaczy, do tej pory nie
              przyszło mi to do głowy. Ale kto wie, czy pan nie ma racji... - Ja tego wcale
              nie twierdzę - powiedział szybko major. - Mnie tylko interesują pani wrażenia. -






              Co do wrażeń, to jeszcze nie jestem pewna... Do łazienki zajrzał młody człowiek
              i bez słowa podał majorowi mały, zniszczony notesik. Zapaliłam papierosa,
              usiłując zebrać myśli, wciąż zaskoczona podsuniętym przypuszczeniem. Ze
              zbierania myśli nic mi nie wychodziło. Zastanowiłam się, czy nie warto by ich
              namówić na przyrządzenie herbaty, nieboszczyk prawdopodobnie miał w kuchni
              wszystko, co trzeba. Zajrzałam majorowi przez ramię i herbata wyleciała mi z
              głowy, bo w notesiku dostrzegłam jeden numer telefonu. Coś mi piknęło w środku.
              Major podniósł głowę i spojrzał na mnie z błyskiem żywego zainteresowania. - No?
              - powiedział zachęcająco i podsunął mi notes. - Kogo pani tu zna? Zawahałam się.
              - Mam mówić od razu prawdę czy na razie mogę coś zełgać? - spytałam ostrożnie. -
              Żeby potem nie było, że składałam fałszywe zeznania. - Każdy zawsze coś kręci -
              odparł major beznadziejnie. - Lepiej niech pani od razu mówi prawdę. Moim
              zdaniem, to nawet wygodniej dla pani. W tej fazie śledztwa jeszcze w ogóle nic
              nie wiadomo i nawet jeśli pani komuś zaszkodzi, to nieświadomie. Później może
              być gorzej, więc niech się pani sama zastanowi. Pomyślałam, że ten major to
              jakiś przytomny facet i ogólnie biorąc ma rację. Taki rodzaj strusiej polityki
              ma swoje dobre strony. Równocześnie zaświtało mi w głowie, że w tym jest coś
              podejrzanego, podetknął mi cały notes, władze śledcze nie szastają tak
              rozrzutnie, bez opamiętania, dowodami z miejsca zbrodni. On w tym coś ma. Ktoś
              mnie w coś wrabia. Obcy nieboszczyk do mnie dzwonił. Chyba w ogóle coś się
              dzieje... Notes nie miał porządku alfabetycznego i wszystko w nim było zapisane
              jednym ciągiem, jak leci. - Baśka - powiedziałam z rezygnacją. - Poznaję po
              numerze telefonu, od razu mi wpadł w oko. To jest Barbara Makowiecka, mieszka na
              Polnej. Tych innych nie znam. Zaraz, to R., niech pan zaczeka... Zajrzałam do
              własnego kalendarzyka. - Rakiewicz! Dobrze mi się wydawało. To jest jeden taki.
              Na Zachodzie to się nazywa człowiek interesu. Mieszka na Górnym Mokotowie,
              adresu nie pamiętam, ale mogę panu palcem pokazać. Od razu niech go pan wykluczy
              jako mordercę, on ma za dużo pieniędzy, żeby się zajmować głupstwami. Więcej
              nikogo znajomego nie widzę. Przejrzałam notes do końca i na przedostatniej
              stronie znalazłam siebie. Pani Joanna 41-26-33. Bardzo wytwornie i z
              szacunkiem... - No to jak w końcu? - zainteresował się major. - On panią znał? -
              A diabli go wiedzą. Może mnie czytywał i uwielbiał? Wolno panu dziwić się do
              upojenia, niemniej są tacy. - Wcale się nie dziwię, cóż znowu - zaprzeczył major
              grzecznie, chociaż z dość wyraźnym roztargnieniem. - Cholernie niewygodna wanna.
              Ta pani Makowiecka to właściwie kto? - Jedna moja przyjaciółka.
              - Pani przyjaciółka, rozumiem. Ale oprócz tego zapewne jest czymś jeszcze? -
              Owszem, zawodowym kierowcą. Ma prawo jazdy kategorii D. Może prowadzić autobusy.
              - I gdzie pracuje? - Nigdzie. Pracowała jakiś czas w transporcie, ale przestała.
              Jakoś nabrała niechęci do tej pracy, kiedy w swojej ciężarówce musiała zmieniać
              trzecie kolejne koło. Nocą, w czasie deszczu i nie miała do pomocy żywego ducha.
              Zdegustowało ją to i zaniechała wszelkiej pracy. - To z czego żyje? - Z tego, co
              wygra na wyścigach, i z tego, co zarobi jej mąż. - A...! - powiedział major żywo
              i jakby się zawahał. - A... co robi jej mąż? Miałam okropną ochotę poinformować
              go, że Paweł też grywa na wyścigach, zlitowałam się jednak. - Jest tłumaczem z
              niemieckiego i zarabia całkiem nieźle. - Nie wie pani, co ich łączyło z tym
              Dutkiewiczem? - Z jakim Dut... A! Z tym tutaj? Nie mam zielonego pojęcia. W
              ogóle żeby nie było nieporozumień, niech się pan postara pogodzić z faktem, że
              ja tego Dutkiewicza naprawdę nie znam i nie wiem o nim nic kompletnie. I niech
              mnie pan nie pyta dziesiąty raz, dlaczego on do mnie dzwonił, bo tego też nie
              wiem. Sama jestem ciekawa i będę próbowała się dowiedzieć. - W porządku, niech
              się pani dowiaduje - zgodził się major, wprawiając mnie tą zgodą w śmiertelne
              zdumienie. - W razie gdyby się pani czegoś dowiedziała, niech mnie pani
              poinformuje. Będzie pani mogła złożyć jutro oficjalne zeznania? - Ma pan na
              myśli jutro czy dzisiaj? Jest piętnaście po trzeciej. - A, to dzisiaj. - Jeżeli
              po dwunastej, proszę bardzo. Wcześniej wolałabym nie. - Zadzwonię do pani koło
              południa. Podpisze pani protokół i może pani iść do domu. Okazało się, że przy
              okazji jestem świadkiem rewizji w mieszkaniu denata. Byłam zdania, że niczego
              tam nie podrzucono ani nic nie ukryto, podpisałam więc z czystym sumieniem.
              Zaintrygowała mnie informacja, że ów notes z telefonami znaleziono zaciśnięty w
              lewej ręce nieboszczyka, otwarty na stronie, gdzie zapisany był właśnie mój






              numer. Zaczynało mnie to niepokoić coraz bardziej. W całej sytuacji coś mi nie
              grało. Sam telefon od nieboszczyka to jeszcze była drobnostka, głupawe przypadki
              mogą się przytrafić każdemu. Mnie jednakże przytrafiało się ich chyba zbyt dużo.
              Major zachowywał się niezwykle, sam wetknął mi w ręce notes i kazał go oglądać.
              Wyraził zgodę na moje dowiadywanie się czegoś. Informacja, że będę się czegoś
              dowiadywać, traktowana była zazwyczaj jak groźba karalna i budziła gwałtowne
              protesty, skąd mu się zatem wzięła ta zgoda? Podsunął dziwaczną myśl o
              wrabianiu... Musiało się dziać wokół mnie coś, na co nie zwróciłam uwagi, zajęta
              wykańczaniem fizyków jądrowych. Coś potężnego, skoro do programu weszła
              zbrodnia. Nadszedł chyba czas, żeby się tym wreszcie zainteresować... Była
              godzina wpół do czwartej nad ranem, kiedy zadzwoniłam do Baśki, bez miłosierdzia
              wyrywając ją ze snu. - Napij się wody - poradziłam na wstępie. - Wplątałam cię w
              morderstwo. - Nareszcie coś wesołego! - ucieszyła się Baśka, głosem dosyć
              zaspanym, jakoś mało zaskoczona. - Można wiedzieć, kogo zabiłam? - Niejakiego
              Waldemara Dutkiewicza. Kto to jest? - Nie wiem. Nie, no, co ja mówię, wiem,
              oczywiście! Dlaczego zabiłam Waldemara? - Ty nie ty go zabiłaś, tylko nieznani
              sprawcy. Kto to jest? - Kto? Waldemar? - Właśnie. Waldemar Dutkiewicz. Kto to
              jest, do diabła?!
              - Jak by ci tu powiedzieć... No, jeden taki.
              - Rzeczywiście, określiłaś go wyczerpująco, już wszystko o nim wiem. Czy on mnie
              zna? - Nie mam pojęcia. A ty go znasz? - W pewnym stopniu. Dość nietypowo i
              chyba jednostronnie, nie orientuję się, jaki był za życia. Oprzytomnij! Zwracam
              ci uwagę, że ja tego nie piszę, to jest rzeczywistość! Baśka przez chwilę
              milczała. - Czekaj - powiedziała trochę niepewnie. - Chyba masz rację, napiję
              się wody... Czekając, aż wróci do telefonu, zapaliłam papierosa i przyniosłam
              sobie popielniczkę. Istniała szansa, że lada chwila zacznę się czegoś
              dowiadywać. Baśka, po wyrwaniu ze snu, przytomniała bardzo szybko, nawet w
              okolicznościach znacznie mniej sensacyjnych. - Powiedz to wszystko jeszcze raz
              od początku - zażądała stanowczo i całkiem trzeźwo, wróciwszy do słuchawki. -
              Coś mi się tu wydaje skomplikowane i prawdę mówiąc, nic nie rozumiem.
              Opowiedziałam jej wydarzenia po kolei, nie wdając się w drobne szczegóły i na
              razie jeszcze niczego nie komentując. - I to wszystko to prawda? - upewniła się
              Baśka z wyraźnym zdenerwowaniem. - Jesteś pewna, że on nie żyje? - Na mur.
              Nosorożec na jego miejscu też by nie żył. Powiedz mi wreszcie, kto to jest i
              dlaczego zadzwonił do mnie. - Czy ja wiem, kto to jest... Zwyczajny człowiek.
              Pracuje w spółdzielni ogrodniczej i hoduje pieczarki. Znam go dwadzieścia pięć
              lat. Trochę tępy na umyśle, a poza tym taka poczciwa dusza. Taki porządny,
              uczciwy i praworządny i w ogóle gdyby ci był potrzebny ktoś do pomiatania, to on
              się akurat nadaje. - Nadawał - poprawiłam ponuro. - Teraz się nie nadaje do
              niczego. Skąd, u diabła, miał mój telefon? - Możliwe, że ode mnie - przyznała
              Baśka po namyśle. - Maglował mnie całe miesiące, że cię uwielbia i że chce ci
              złożyć te tam takie. Różne wyrazy. Chyba mu w końcu dałam. - No i złożył mi
              wyrazy, wysoce oryginalne. Myślisz, że ostatnim tchem chciał zamienić ze mną
              kilka słów? - Bardzo możliwe. Już wiadomo, kto go zabił? - Nic nie wiadomo.
              Przede wszystkim ja bym chciała wiedzieć, dlaczego zadzwonił do mnie, bo takie
              pytanie zadaje mi milicja i muszę im coś odpowiedzieć. Słuchaj, czy jest
              możliwe, że on chciał zadzwonić do ciebie i coś mu się pomyliło? Może na bazie
              jakichś skojarzeń? W stanie paniki różnie bywa. - Ja ci powiem, że jest możliwe,
              że on nawet dzwonił do mnie. Owszem, w takiej chwili mogłam mu przyjść do głowy.
              Ale mnie w ogóle nie było cały dzień, wróciliśmy z Pawłem dopiero po północy. A
              jeżeli mnie nie było, to on mógł mnie szukać u ciebie. - To brzmi nawet dość
              logicznie - przyznałam. - On wiedział, że bywacie u mnie? - Wiedział, że
              przeważnie bywamy albo w kinie, albo w Wilanowie, albo u ciebie. Albo jeszcze
              gdzie indziej, ale z tego wszystkiego telefon masz tylko ty. Mogę sobie
              wyobrazić, jak się ucieszyłaś. - Zgoła szaleńczo, ale jestem przyzwyczajona. A
              czy ty potrafisz odpowiedzieć na pytanie, dlaczego chciał zadzwonić do ciebie? -
              Bo od dwudziestu pięciu lat, ile razy mu się coś przytrafiło, zawsze dzwonił do
              mnie. Też jestem przyzwyczajona. Uhonorowałaś tak tylko mnie, czy jeszcze kogoś?
              - Jeszcze Gawła. Jesteś w miłym towarzystwie. - Bardzo mi przyjemnie. Kto to
              jest Gaweł?






              - Nasz rodzinny hochsztapler najwyższej klasy. Opowiadałam Ci o nim. No, znasz
              go przecież, widziałaś go na ulicy. Z wielkim, łysym łbem i gębą wesołego
              amorka. - A, wiem. A ten co tu robi? - Nie mam pojęcia. Nieboszczyk miał jego
              numer telefonu. Po stronie Baśki zabrzmiał dźwięk, jakby się zakrztusiła tą
              wodą, której radziłam jej się napić. Zdziwiło mnie to i zaniepokoiło. - Nie pij
              w trakcie rozmowy, bo się możesz udusić. Nie co dnia nam mordują znajomych... -
              Czekaj - przerwała Baśka, nagle bardziej zdenerwowana. - Waldemar miał jego
              numer telefonu? Jesteś pewna? Gdzie go miał? - W notesie. Niedaleko twojego.
              Zdaje się, że na następnej stronie. Bo co? Oni się znali? Dźwięki pozwalały
              mniemać, że Baśka gwałtownie pije wodę. - Nie wiem - odparła wreszcie. -
              Dotychczas myślałam, że nie. To znaczy, nic o tym nie wiedziałam. To znaczy, nie
              mam pojęcia, kogo ten Waldemar mógł znać. Co to był za kretyński pomysł, dzwonić
              do ciebie! Zgodziłam się z nią bardzo chętnie. - Znaczy, o tych dwóch też nic
              nie wiesz? - upewniłam się. - O jakich dwóch? - Powiedział przez telefon: "To ci
              dwaj". Rozumiem z tego, że wykończyły go jakieś dwie znajome osoby. Ty ich nie
              znasz? - Nie wiem. Nikt ze znajomych nie zawiadamiał mnie, że zamierza utłuc
              Waldemara. Możliwe, że on się obracał w jakimś niestosownym towarzystwie,
              pojęcia nie mam, ja się obracam w stosownym. - Dawno go widziałaś? - Nie, skąd,
              parę dni temu.
              - I jaki był?
              - Całkiem zwyczajny. Nie wyglądał na ofiarę zbrodni. Nogi mi zmarzły i zaczyna
              mi się wydawać, że chyba nie lubię śledztwa o tej porze. Pocieszyłam ją, że
              milicja przystąpi do działania zapewne o siódmej rano, przy czym ona sama będzie
              pierwszym świadkiem. Baśka prychnęła gniewnie i zaklęła pod nosem. Zaniechałam
              dalszych pytań, dałam jej spokój i rozłączyłam się. Uczyniłam to nie z
              przyzwoitości i miłosierdzia, a wyłącznie dlatego, że musiałam wreszcie trochę
              pomyśleć. Baśka rozmawiała ze mną dziwnie, jakoś inaczej niż zwykle. Można było,
              oczywiście, złożyć to na karb zaskoczenia i zdenerwowania, na nikogo wiadomość o
              zbrodni o wpół do czwartej nad ranem nie wpływa uspokajająco, ale tu istniało
              coś innego. Ona rozmawiała ze mną nieszczerze. Tak, to było właściwe słowo,
              nieszczerze. Fałszywy ton zadźwięczał już w połowie rozmowy i brzmiał do końca.
              O co jej mogło chodzić? Chciała coś ukryć? Właściwie prawie nie zadawała pytań,
              nie ciekawiły jej szczegóły zabójstwa, nie interesował sam nieboszczyk, jedyne,
              co ją ostro poruszyło, to ten telefon Gawła. Co w tym mogło tkwić? Mało
              brakowało, a zadzwoniłabym do Gawła z zapytaniem, czy zna Dutkiewicza.
              Opanowałam się. Przypomniałam sobie, że już od długiego czasu kotłują się wokół
              mnie dziwaczne wydarzenia i miałam się nad nimi zastanowić. Zapewne będzie to
              lepsza droga do wykrywania tajemnic niż bezpośrednie rozmowy, które, po
              pierwsze, niewątpliwie zdenerwują majora, a po drugie, nic mi nie dadzą, bo
              rozmówcy mogą zełgać. Należy zatem rozważyć kolejno owe dziwaczne wydarzenia.
              Mimo najszczerszych chęci, nie udało mi się opanować umysłu. Pamięć bez żadnego
              sensu i wyboru podsuwała wszystko, jak leciało, niezależnie od tego, czy mogło
              mieć jakikolwiek związek z nieboszczykiem Dutkiewiczem, Baśką i Gawłem, czy też
              nie. Chronologię zdołałam ustalić, ale, niestety, tylko chronologię... W
              charakterze pierwszego dziwowiska wystąpił sztandar. Moja rodzina w Kanadzie ni
              z tego, ni z owego zażądała nagle, żebym im namalowała sztandar. Przysłali
              szczegółowe instrukcje na piśmie, jak też ten sztandar ma wyglądać i co
              zawierać, kilku emblematów dostarczyli w liście, o pozostałe zaś miałam się
              postarać samodzielnie na miejscu. Arcydzieło, po skończeniu, należało im
              odesłać, po czym sztandar miał zostać wyhaftowany. Dzikiego chaosu, który stał
              się wynikiem zamówienia, ludzkie słowo nie opisze. Usiłując zdobyć narzędzia
              pracy, to znaczy brystol, pędzle oraz farby, w tym srebrną i złotą, natrafiłam
              na cudownej piękności papier toaletowy, który, rzecz jasna, nabyłam i którym
              wzbudziłam szaleńczą zawiść wszystkich znajomych i przyjaciół. Stada z rozwianym
              włosem i roziskrzonym wzrokiem zaczęły latać po mieście w poszukiwaniu takiego
              samego. Następnie zdezorganizowałam życie prywatne kilkunastu osób i pracę w
              kilku zaprzyjaźnionych instytucjach, domagając się od wszystkich wizerunku
              świętego Jerzego, walczącego ze smokiem, na sztandarze bowiem między innymi
              miały być uwidocznione postaci świętych pańskich. Życzliwi ludzie zaczęli robić
              generalne porządki w mieszkaniach, poszukując dla mnie stosownego obrazka,
              przewracali do góry nogami rozmaite archiwa, a jedni znajomi z rozpędu






              przeprowadzili w domu nawet całkowity remont. Kiedy wreszcie ktoś wydębił
              świętego Jerzego na białym koniu od powinowatych z prowincji, przynosząc go z
              wielkim triumfem, okazało się, że popełniłam pomyłkę i pomieszałam świętych.
              Według opisu technicznego na sztandarze miał figurować nie święty Jerzy, a
              święty Michał Archanioł walczący ze smokiem. O świętego Michała było łatwiej,
              dostałam go w kościele Świętego Michała, niedaleko własnego domu. Wdarłam się do
              Muzeum Wojska Polskiego w poniedziałek, kiedy było nieczynne, i uzyskałam wzory
              militarne. Plakatówkę, pędzle i przedwojenne 10 złotych pożyczyłam od
              przyjaciółki. Po kilku tygodniach zamieszania i wytężonej pracy sztandar był
              gotowy. Gaweł miał z tym tyle wspólnego, że od niego również domagałam się
              świętego Jerzego. Wiedziałam, że ma brata imieniem Jerzy i upierałam się, iż
              brat powinien posiadać wizerunek patrona. Na jakiś czas Gaweł zaniechał
              jakichkolwiek rozmów ze mną. Od Baśki zaś pożyczyłam owe 10 złotych,
              przebierałam w kilku egzemplarzach i jej był najporządniejszy, to znaczy
              najlepiej był na nim widoczny zamówiony przez Kanadę orzeł. Baśka rozmawiać ze
              mną jakoś nie przestała. Wszyscy, poruszeni uprzednio świętym Jerzym, świętym
              Michałem, złotą farbą, papierem toaletowym i przedwojennym bilonem, żywo
              interesowali się rezultatami moich poczynań i koniecznie chcieli oglądać
              arcydzieło. Pokazywałam je niechętnie, bo gęsta plakatówka rozmazywała się z
              byle powodu, wykorzystałam zatem pierwsze od długiego czasu zebranie
              towarzyskie, żeby dokonać prezentacji hurtem. Z satysfakcją rozwinęłam na
              tapczanie dwa wielkie, kolorowo pomalowane arkusze brystolu i pozwoliłam im
              podziwiać. Całe grono z szacunku dla mojej ciężkiej pracy powstrzymało się od
              nietaktownej krytyki. Niektóre osoby po demonstracji wyszły, a niektóre zostały.
              Ściśle biorąc, zostało ich czworo, Baśka, Paweł, Janka i Marcin. Paweł od
              malowidła nie mógł wręcz oczu oderwać. - Sztandar, jak żywy! - zawyrokował z
              zachwytem. - Ciekawa jestem, jak to będziesz wysyłać - powiedziała Baśka. -
              Rozmazuje się rzeczywiście. Nie umiem sobie wyobrazić żadnego odpowiedniego
              sposobu. - No właśnie! - przyświadczyła żywo Janka. - Ja sobie tego też nie
              wyobrażam. Zamówisz takie wielkie pudło czy jak? - Złożysz na czworo? - Coś ty,
              musiałaby chyba na szesnaścioro, na czworo do niczego nie wejdzie! - Oni mi
              właśnie proponowali, żeby złożyć na czworo i wysłać listem - powiedziałam z
              politowaniem. - Idiotyczny pomysł. - Dlaczego? Da się złożyć... - I jak to
              będzie wyglądało? Nawet gdybym dostała taką wielką kopertę, dojdzie do tej
              Kanady w charakterze wygniecionego śmiecia. Wyślę paczką. - I uważasz, że w
              paczce się nie pogniecie? - zdziwiła się Janka. - W żelaznej skrzynce -
              powiedział pouczająco Paweł. - Albo w bardzo porządnej walizce. - Nie w żadnej
              skrzynce ani walizce, tylko w tekturowej rurze. Takiej grubej. Zwinę w rulon,
              wepchnę do rury i po krzyku. - Znakomita myśl! - pochwalił jadowicie milczący
              dotąd Marcin. - Przewiduję, że będziesz miała w tym duży ubaw. Zaniepokoiłam
              się. - Jak to? Co chcesz przez to powiedzieć? - Nic takiego. Rozwiną na poczcie,
              obejrzą i każą ci to wycenić jako dzieło sztuki. W Desie i w konserwacji
              zabytków. Wszyscy razem spojrzeliśmy na niego z nieskrywaną zgrozą.
              Przepowiednia była potworna. - Czyś oszalał? - spytałam z odrazą. - Uważasz, że
              ja ten bohomaz pokażę w Desie? Prędzej trupem padnę! - To ci nie przyjmą do
              wysyłki... - On ma rację - przyświadczyła grobowo Baśka. - Jak będzie zwinięte w
              rulon, powiedzą, że to obraz. Obrazów nie wolno wysyłać bez tych wszystkich
              pieczęci. Może lepiej złóż. - Na szesnaścioro - podsunął Paweł. Zirytowali mnie
              tym gadaniem okropnie. - Odczepcie się! Nie złożę, mowy nie ma! Żaden kretyn nie
              uzna tego za dzieło sztuki! - Kretyn uzna, owszem... - wtrącił słodko Marcin. -
              Byłby to kretyn, który musi przebywać w zakładzie zamkniętym, a nie w państwowej
              instytucji! Nie będę niszczyć własnej pracy! Zwinę dopiero na poczcie, żeby nie
              miętosić dwa razy, wepchnę do rury, zapakują i odleci. I przestańcie mi tu
              głupio krakać. - No jak to? - powiedziała niepewnie Janka. - I uważasz, że co?
              Że już nikt tego nie będzie wyciągał i oglądał? - A po diabła miałby ktokolwiek
              oglądać? - No, a ta... kontrola celna?
              - Kontrola celna obejrzy właśnie przy pakowaniu.
              - I potem już nie? Myślałam, że gdzieś tam jeszcze po drodze otwierają te paczki
              i kontrolują... - Niby kto miałby to robić? Konduktor w pociągu czy pilot w
              samolocie? Mogę cię zapewnić, że nie. - Skąd wiesz? - Specjalnie się
              dowiadywałam, wtedy kiedy pisałam o szmuglowaniu narkotyków. Zasięgałam






              informacji we wszelkich możliwych instytucjach. Paczki ogląda kontrola celna
              przy wysyłaniu na poczcie, potem to clą, pakują i cześć. Paczka leci i pies z
              kulawą nogą do niej nie zagląda aż do końca. Chyba, że mają wiadomość od
              milicji, że ktoś coś przemyca, wtedy sprawdzają szczegółowo. Wątpię, czy milicja
              zechce twierdzić, że ja coś przemycam.
              Usunęłam sztandar z tapczanu i wyjęłam z pudełka karty do brydża. Byłam zdania,
              że po tylu wysiłkach należy mi się odrobina niewinnej rozrywki. Paweł przysunął
              fotel, Baśka zapaliła papierosa i przyniosła sobie dodatkową popielniczkę. -
              Jesteś pewna? - spytała niedowierzająco. - Czego? Że milicja mnie nie podejrzewa
              o przemyt?
              - Nie, że tych paczek po drodze nie otwierają. Jakoś mi się wydawało, że
              powinni. - Została ci obsesja z okresu błędów i wypaczeń. Mówię ci, że oglądają
              na poczcie i potem już nie. Janka zrzuciła pod stół połowę talii i obydwoje z
              Pawłem zaczęli się czołgać na czworakach. Baśka upierała się przy swoim. - W
              takim razie mogę komuś wysłać ludowy Jasiek, wypchany brylantami. I co? I nikt
              mnie nie złapie? - Złapią cię już przy wysyłaniu, bo Jasiek będzie za dużo
              ważył. Ale możesz go wypchać dolarami w papierkach i wtedy cię nie złapią. -
              Masz dolary w papierkach? - zainteresował się Paweł spod stołu. - Też ją złapią,
              bo te papierki będą szeleściły - powiedział równocześnie Marcin. - Możesz wysłać
              materiały szpiegowskie - przyzwoliłam łaskawie. - Jakiś mikrofilm albo coś w tym
              rodzaju. Małe, lekkie i nie szeleści. - Nie mam materiałów szpiegowskich -
              zmartwiła się Baśka. - Dolarów i brylantów też nie mam. Może wy macie? - Jasne,
              że mamy. Na kopy. Specjalnie wymalowałam ten sztandar, żeby je przemycić przy
              okazji. Zamiast się zająć brydżem, wszyscy zaczęli rozważać kwestie działalności
              przemytniczej, usiłując rozstrzygnąć, co właściwie powinnam przeszmuglować w
              mojej rurze, i całkowicie pomijając przyczyny, dla których koniecznie miałabym
              szmuglować cokolwiek. Zastanawiali się nad tym z ożywieniem zupełnie niepojętym,
              zważywszy, że nikt z nas nie posiadał niczego, co mogłoby służyć jako przedmiot
              przestępstwa. - Brylanty nie - zawyrokował stanowczo Paweł. - Grzechotałyby
              okropnie. Złoto też nie, za ciężkie. - Gujanę - zaproponował Marcin. - W
              ostateczności jakiegoś Mauritiusa. Można przylepić taśmą klejącą z boku,
              wewnątrz tej rury. Jeśli masz coś takiego, jest okazja, żeby się pozbyć. - Co to
              jest Gujana? -. zainteresowała się Janka,
              - Ten jedyny znaczek na świecie, znajdujący się w posiadaniu anonimowego
              filatelisty-milionera - wyjaśniłam. - Anonimowy filatelista - milioner to
              prawdopodobnie ja. Aż do tej pory nic o tym nie wiedziałam. - No dobrze, to
              wyślij go. To doskonały pomysł przylepić od środka... Uspokoili się wreszcie,
              przystąpili do brydża, tylko Baśka, pierwsza wychodząca, nie miała co robić i
              zawracała głowę dalej. - Słuchaj, a co oni robią potem z tymi paczkami? I co
              robią, jak mają jakiś cynk? - Wszystko w kupie przewożą do innego oddziału, tam
              segregują, a w razie czego szukają w oddzielnym pokoju. Bez powodu nie mogą
              szukać, zastanów się, poprują ten twój Jasiek, pierze im się rozleci po całej
              instytucji, nic nie znajdą i co? Będą musieli wypłacić odszkodowanie. Komu się
              chce? - Z tego co ja wiem, to ona ma rację - powiedział Marcin gdzieś w
              przestrzeń. - Która ma rację? Baśka czy ja? - Ty. Uczciwy człowiek może bez obaw
              popełnić każde przestępstwo. To się właśnie nazywa ironia losu. Może, więc nie
              popehua. - Marnuje się... - westchnęła Janka filozoficznie. - Brylanty jako
              farsz do Jaśków raczej nie najlepsze, ale w czym innym przejdą... - To może
              popełnimy coś, żeby się nie marnowało? - powiedziała Baśka zachęcająco. - A co
              robią z tymi paczkami za granicą? - Zależy gdzie - mruknął Marcin. - Trzy bez
              atu - powiedział stanowczo Paweł.
              - W zachodnim kraju - powiedziała Baśka. - Co robią?
              - Pas - powiedział Marcin. - Przeważnie doręczają adresatom. - I też nikt nie
              otwiera? Wszyscy spasowali, rozłożyłam karty na stole. Paweł zaczął rozgrywać
              swoje trzy bez atu. - A po diabła mają otwierać? - zniecierpliwiłam się. -
              Nikogo nie obchodzi, co komu wysyłasz. - Chyba, że podejrzewają, że to alkohol -
              wtrącił Marcin. - Wtedy otwierają celem oclenia. - A i to nie zawsze, bo oni
              wierzą w słowo pisane. Napisane jest, że pół litra, clą pół litra i po krzyku.
              Ale możesz napisać jarzębiak przez samo ż i wówczas ani nie otworzą, ani nie
              oclą, bo nie zrozumieją. - A jeśli zrozumieją, że brylanty? - To zależy od






              kraju. W Skandynawii, nawet w przypadku otwarcia, z szacunkiem odniosą ci w
              zębach każdą sztukę, bo tam cennych przedmiotów nie kradną. W krajach słabo
              rozwiniętych natomiast rąbną w pierwszej kolejności. i - Pięć nam wyszło -
              powiedział Paweł. - Dwie nadróbki. j - W takim razie będę przemycać tylko do
              Skandynawii - zdecydowała Baśka. - Ciekawa jestem, jak ci pójdzie wysyłanie tego
              sztandaru... Z brydża, ogólnie biorąc, wyszłam nieco przegrana. Sztandar
              zwinęłam, wepchnęłam do rury i wysłałam jako wzór do haftu, dzięki czemu nie
              spełniła się koszmarna przepowiednia Marcina. Uniknęłam wizyty w Desie z moim
              dziełem sztuki. Po trzech tygodniach dostałam wiadomość, że dotarł do Kanady
              cały i zdrowy, w bardzo dobrym stanie. Powiadomiłam o tym Baśkę, która odczepiła
              się wreszcie od przemycanych brylantów. Czy to wtedy właśnie wymyślili sobie
              jakieś przestępstwo, żeby im się uczciwość nie marnowała...? W kilka dni po
              wysłaniu sztandaru Marcin złożył mi nieoczekiwaną wizytę. Wbrew swojej zwykłej
              powściągliwości już od progu zakomunikował, że przybywa w interesie. - Masz
              jakiś zagraniczny katalog znaczków? - spytał trochę niepewnie. - Taki dosyć
              obszerny? - Mam. Gibbonsa. Zawiera cały świat. - Możesz mi go pożyczyć?
              - Mogę, ale nie na długo. I nie wiem, czy się w nim połapiesz, bo tam nie ma
              wszystkich reprodukcji, tylko opisy. - Po jakiemu? - Po angielsku.
              - To w porządku. Ceny są?
              - Są, i to nawet aktualne.
              - W jakiej walucie?
              - W nowych pensach i funtach. Odpowiada ci?
              - W zupełności.
              - Mam także polski cennik znaczków zagranicznych - dodałam, zaskoczona nieco
              nagłym zainteresowaniem filatelistyką. - Też aktualny. Obejmuje Europę i parę
              krajów z innych części świata. Ceny w złotych polskich. Życzysz sobie? - Jeśli
              nie masz nic przeciwko temu... Nie miałam. Zaczęłam właśnie zagłębiać się w
              swoją powieść science-fiction, poszukiwałam fizyków jądrowych i nie
              przewidywałam grzebania w znaczkach. Pożyczyłam mu mojego Gibbonsa, dołożyłam
              polski cennik, Marcin ugiął się nieco pod ciężarem potężnego tomiska i poszedł.
              Nie zwróciłam nawet uwagi na to, że był jakiś dziwny. Po tygodniu przyszedł
              ponownie, odnosząc oba dzieła. Spytał, czy mam chwilę czasu, dowiedział się, że
              mam, zapalił papierosa i zaczął milczeć, patrząc w okno. Milczałam do
              towarzystwa, czekając, kiedy go odblokuje. - Podejrzewasz, że ta twórczość jest
              zbliżona do prawdy? - rzekł wreszcie, z odrazą wskazując cennik i katalog.
              Zdziwiłam się, skąd takie uczucie do dzieł, bądź co bądź, niewinnych w treści. -
              Nawet dosyć dokładnie - odparłam. - Ściśle biorąc, tam jest sama prawda. - To
              znaczy, że ta idiotyczna Gujana kosztuje rzeczywiście sto dwadzieścia tysięcy
              funtów? - Teoretycznie. W praktyce kosztuje tyle, ile się za nią zgodzisz
              zapłacić. Przypuszczam, że tam jest podana cena, jaką osiągnęła na ostatniej
              licytacji. Na następnej osiągnie więcej. Masz zamiar ją kupić? Marcin znów
              spojrzał w okno. - Jako lokata kapitału byłaby niezła. Kupiłbym ewentualnie.
              Brakuje mi już tylko sto dziewiętnaście tysięcy dziewięćset dziewięćdziesiąt
              dziewięć funtów i dziewięćdziesiąt pensów. Dziesięć pensów mam. W jego głosie
              zadźwięczało takie rozgoryczenie, że poczułam się zaintrygowana. Nie mogłam
              pojąć, do czego zmierza. Wiedziałam, że metodą pytań wprost nic z tego nie
              wyduszę, jeżeli chcę się czegoś dowiedzieć, muszę poczekać. - Mogę ci pożyczyć
              drugie dziesięć - zaproponowałam wspaniałomyślnie. - Będzie ci już mniej
              brakowało. Marcin poruszył się, odetchnął, zgasił papierosa i zapalił
              następnego. - Mam pewne komplikacje życiowe - oznajmił. - Byłbym ci wdzięczny,
              gdybyś zechciała posłuchać. Siedzisz w tych znaczkach, więc może to coś da.
              Pomyślałam, że moja orientacja w sprawach znaczkowych okaże się z pewnością
              niedostateczna, ale nie wyjawiłam myśli, nie chcąc go płoszyć. Kiwnęłam głową
              bez słowa. -- Uważasz - powiedział Marcin. - Jest taki jeden facet. I zamilkł.
              Czekałam cierpliwie. Marcin zastanawiał się długą chwilę. - Ściśle biorąc, to on
              był - poprawił się. - Już go nie ma. - Umarł? - zainteresowałam się grzecznie. -
              Tak jakby.
              Znów zamilkł, w zadumie kontemplując firmament za oknem. Zrezygnowałam z
              biernego oczekiwania. - No! - popędziłam go. - I co ten facet? Musisz mu
              wyprawić pogrzeb czy jak? Marcin westchnął ciężko. - Jestem z nim ściśle
              związany - oświadczył grobowo.






              - W jakim sensie? Też musisz umrzeć?
              - Niekoniecznie. Chociaż niewiele brakuje i możliwe, że byłoby to najlepsze
              wyjście. Nie przerywaj mi co chwila, to się dowiesz, o co chodzi. Ten facet miał
              przodków. Po krótkiej chwili nie wytrzymałam. - Ludzka rzecz. Każdy ma przodków.
              - On miał rzadkich przodków. Ja im źle nie życzę, ale niech ich grom spali, tych
              przodków. - A co? - zdziwiłam się. - Jeszcze żyją? Marcin popatrzył na mnie z
              obrzydzeniem. - Ten facet urodził się w tysiąc osiemset dziewięćdziesiątym
              piątym roku - zakomunikował zgryźliwie. - Mało jest takich osób, które urodziły
              się wcześniej i jeszcze żyją. Jego przodkowie, jak sama nazwa wskazuje, urodzili
              się przed nim. - No to w czym rzecz? Jego przodkowie, nie twoi, co cię obchodzą?
              - Zatruli mi życie. Czy ty byś nie mogła wreszcie posłuchać i nie przerywać?
              Wybijasz mnie z tematu. - Mogłabym. Słucham cały czas. A po każdym zdaniu robisz
              takie przerwy, że myślę, że to już koniec i nic więcej nie powiesz. Mów jakoś
              jednym ciągiem. - Dobra, może być jednym ciągiem. Ten facet miał tatusia, który
              urodził się trzydzieści lat wcześniej, to znaczy w tysiąc osiemset
              sześćdziesiątym piątym roku. Tatuś też miał tatusia, który też urodził się
              trzydzieści lat wcześniej, czyli w roku pańskim tysiąc osiemset trzydziestym
              piątym. No i ten tatuś, znaczy dziadek tego faceta, zapoczątkował całe
              nieszczęście. Mianowicie głupi gówniarz zaczął zbierać znaczki. Szybko
              obliczyłam, że w chwili wydania pierwszego znaczka pocztowego dziadek
              tajemniczego faceta miał pięć lat. Wątpliwe jest prowadzenie przezeń ożywionej
              korespondencji w tym wieku, szczególnie w obcych językach, zaciekawiło mnie
              zatem, co też zbierał i jak. Mania filatelistyczna rozpowszechniła się dopiero
              po pewnym czasie... - Miał wujka - ciągnął Marcin, od razu wyjaśniając kwestię.
              - Wujek, rzecz jasna, był od niego starszy i cholernie dużo podróżował, żeby z
              piekła nie wyjrzał. Głównie w celach handlowych. Co mu do łba strzeliło, nie
              wiem, ale z każdej podróży przywoził szczeniakowi znaczki, świeżutkie, prosto z
              poczty, a na domiar złego oddawał mu wszystkie listy. No i ten pomiot to
              zbierał. - Nie widzę w tym nic nagannego - zauważyłam krytycznie. - Przeciwnie,
              bardzo szlachetne zajęcie.
              - Nie denerwuj mnie - mruknął Marcin. - Posłuchaj dalszego ciągu. Ścierwo
              zapaliło się do tego szlachetnego zajęcia i po paru latach zaczął zbierać
              samodzielnie. Też podróżował, drań, też przeważnie w celach handlowych i też
              sobie ciągle coś przywoził. Żył do tysiąc dziewięćset pierwszego roku, po czym
              umarł. - No, to już sobie przestał przywozić - powiedziałam ugodowo, bo Marcin
              prezentował coraz większe rozgoryczenie. - Możesz się uspokoić. - Przeciwnie.
              Opuszczając ten padół, całą swoją kolekcję złośliwie przekazał synowi, to znaczy
              tatusiowi tego faceta. Tatuś faceta był chciwy. Połapał się od razu, że to ma
              wartość materialną i że ta wartość ciągle rośnie. Zamknął zbiory w ogniotrwałej
              kasie, po czym zaczął je uzupełniać, kupując co popadnie, to na poczcie, to w
              sklepie, to na licytacjach. Wszystko twardo zamykał i ludzkie oko tego nie
              oglądało. Jak wiadomo, były wojny i różne inne dziejowe wydarzenia, ale żadne mu
              nie zaszkodziło, chociaż egzystował na terenach naszego szarpanego historią
              kraju. Przez wszystko ten swój cholerny skarb przeniósł bez żadnego uszczerbku.
              Wreszcie też umarł, jako jednostka dość wiekowa, w tysiąc dziewięćset
              trzydziestym siódmym roku. W testamencie przykazał synowi, to znaczy temu
              facetowi, nakichać na wszystko, z wyjątkiem znaczków. Rodzina była dosyć
              zamożna, ale cały majątek potraktował lekceważąco i kazał pilnować tylko tych
              zbiorów, przy czym sam nie wiedział, co w nich ma. Nikt tego nie wiedział. Syn,
              znaczy ten facet, nic się na tym nie znał, obejrzał legat i zapakował z
              powrotem, bo nie miał pojęcia, co z nim zrobić. Zgodnie z zaleceniem tatusia
              pilnował, ale zainteresowania nie wykazywał. Na początku ostatniej wojny włożył
              skarb do walizeczki, owinął porządnie i zakopał w piwnicy u znajomych z
              prowincji, po wojnie zaś wydostał nietknięty. Żonę i dzieci stracił, rodzina
              wyginęła, ale cholerne znaczki ocalały. Słuchałam tej cudownej historii coraz
              bardziej zainteresowana. - I co? - spytałam zachłannie, bo Marcin znów uczynił
              przerwę. - Wiadomo już, co w nich było? Marcin milczał długą chwilę. - Kolumby -
              rzekł zimno i z jakąś dziwną nienawiścią. - Trzy czyste serie w komplecie. Dwa
              czyste Mauritiusy. Merkury w ilości sztuk sześć, też czyste. Wszystkie
              niemieckie księstwa, świeżutkie, prosto spod prasy. Kanada, Anglia, Stany
              Zjednoczone, śliczne kompleciki od początku do tysiąc dziewięćsetnego roku. Cała






              pierwsza Polska, czysta i kasowana, wszystkie nadruki na austriackich z
              wyjątkiem dziesięciu koron, amerykański samolot do góry nogami, dwie sztuki.
              Kompletny Honduras z pocztą lotniczą, pierwsza Mołdawia, Hiszpania, Portugalia,
              Sardynia, Panna, kurza jej parszywa twarz, Rodezja, Natal, Uganda, wszystko do
              tysiąc dziewięćsetnego roku. W tysiąc dziewięćset pierwszym, przypominam ci, ten
              upiorny dziadek umarł. Gujany szczęśliwie nie było, ale za to były kantony
              szwajcarskie. - Matko Boska...! - powiedziałam bez tchu. - Aż powojennych
              wydania lubelskie i trzech bokserów na odwrót - dodał Marcin jadowicie. -
              Starczy ci? Przez chwilę nie mogłam zebrać myśli, oszołomiona, wręcz
              przytłoczona ogromem tego bogactwa. - Starczy - przyznałam słabo. - Już i połowa
              by starczyła. I co się z tym wszystkim stało?! Gdzie to jest?! Marcinowi jakby
              nagle mowę odjęło. Starannie wybrał sobie następnego papierosa, zapalił go i w
              milczeniu popatrzył w okno. Następnie z uwagą obejrzał mój sufit, następnie
              swoje buty, następnie znów spojrzał w okno. - Ten facet miał kompleksy -
              oznajmił wreszcie znienacka. Pomyślałam, że chyba mu zrobię coś złego. - Marcin,
              ja mam nerwicę - zauważyłam ostrzegawczo. - Ja też. Słuchaj, co mówię, bo to
              ważne. Miał kompleksy. Był, znaczy, sfrustrowany. Od urodzenia miał wielkie
              ambicje, koniecznie chciał być ważny, ale mu się nie udawało, bo z jakichś tam
              powodów był źle widziany w rodzinie. Tatuś go przytłaczał czy coś w tym rodzaju.
              Wojna mu przeszkodziła w karierze, ustrój mu się naraził i społeczeństwo go nie
              doceniło. Zresztą, nie wiem co tam jeszcze, nie jestem psychiatrą, dość, że
              życzył sobie zabłysnąć niechby tylko raz, ale za to dobrze. Ewentualnie przejść
              do historii. - Jeżeli powiesz, że publicznie podpalił te znaczki... - Nie, za
              Herostratesa robić nie zamierzał, wręcz przeciwnie. Postanowił testamentem
              przekazać je ojczyźnie. Przedtem jeszcze zaciekawił się, co ma do przekazywania,
              skombinował katalogi, obejrzał majdan, nauczył się co nieco i dostał, rzecz
              jasna, szmergla. Apiać zaczął zbierać, stąd właśnie te powojenne uzupełnienia.
              Żywa dusza tego nie widziała, ukrywał je wszelkimi siłami, u nich to rodzinne
              było widać, ale zbierał. Wymyślił sobie, że u nas ma być muzeum filatelistyczne
              i te jego zbiory muszą tam figurować na pierwszym miejscu, pod szkłem,
              zaopatrzone w nazwisko ofiarodawcy. Muzeum Pocztowe we Wrocławiu jakoś mu nie
              pasowało, zaczął pertraktacje na temat utworzenia muzeum filatelistycznego w
              Warszawie, gotów był nawet partycypować w kosztach, bo sprzed wojny coś mu tam
              zostało. Zadeklarował, że odda wszystko, co ma, i będzie żył z emerytury, byle
              robić to muzeum. No i wpadł. Zdenerwowałam się. Marcin przerywał relację w
              najniewłaściwszych momentach. - Jak wpadł? - spytałam z irytacją. - Co to
              znaczy, że wpadł? Zamknęli go za ten pomysł muzeum? - Niezupełnie. Różne osoby
              zaczęły się interesować, co on w tym ma i dlaczego mu tak na tym muzeum zależy.
              W końcu wybadano, że posiada znaczki, jakich świat nie widział, bez mała lepsze
              niż królowa Elżbieta. Chyba je kiedyś komuś pokazał, rozumiem, że na wabia, żeby
              pchnąć sprawę muzeum, ten ktoś prawdopodobnie nie wytrzymał, puścił farbę, no i
              trochę się rozeszło. Od razu się nim zaciekawiły tak zwane elementy. Jak mu się
              włamano do mieszkania trzeci raz, zdenerwował się trochę, bo w końcu przy
              którejś kolejnej okazji mogli te znaczki znaleźć. Wykombinował szatański
              podstęp. Postanowił mianowicie oddać je na przechowanie byle komu, to znaczy
              osobie, na którą nie padłyby żadne podejrzenia. A żeby dodatkowo zamącić sprawę,
              postanowił oddać byle co na przechowanie notariuszowi, u którego umieścił
              testament. Rozumiesz, takie coś zawsze wychodzi na jaw, logicznie należy
              mniemać, że cenny skarb umieści u poważnego notariusza, znaczy nie tak, chciałem
              powiedzieć, że jeśli umieszcza coś u poważnego notariusza, to musi to być cenny
              skarb. Nikomu nie przyjdzie do głowy, że świętość swojego życia umieszcza u byle
              kogo i najwyżej zaczną się włamywać do notariusza. Rozumiesz, co ja mówię?
              Rozumiałam doskonale. Pochwaliłam kombinację, bardzo zaciekawiona dalszym
              ciągiem. Marcinowi nastrój się wyraźnie pogarszał, co wydawało mi się niepojęte,
              ale miałam nadzieję, że w końcu wyjawi w czym rzecz. - Wyobraź sobie, to muzeum
              filatelistyczne ruszyło - kontynuował posępnie. - To znaczy, poczta zdecydowała
              się pomyśleć. Zaczęły się takie luźne rozmowy, żeby może przeznaczyć na te cele
              część czegoś, ewentualnie kawałek Zamku, ostatecznie koszt niewielki, potrzebne
              głównie ściany, a jeśli te jego zbiory rzeczywiście są poważne, to może i warto.
              On się zastrzegł w testamencie, że jeśli muzeum nie będzie, cofa darowiznę, odda
              to prywatnej osobie. Nie wiem, jak to wygląda prawnie, więc na ten temat nie






              zadawaj mi głupich pytań. Pewne jest, że po wycenieniu tych znaczków i po
              dokonaniu ekspertyz muzeum by się znalazło. - No i co - zniecierpliwiłam się. -
              Dlaczego się ich nie wycenia? Marcin chwilę pomilczał. - Bo ich nie ma - rzekł
              sucho. - Co...?
              - Nie ma ich. Szlag je trafił, przepadły i diabli je wzięli. Teraz mnie odjęło
              mowę porządnie, dokładnie i na dość długo. - Nie ma ich - powtórzył Marcin z
              ponurą zaciętością. - Dokonał tych swoich dyplomatycznych posunięć, złożył u
              notariusza byle co, znaczki złożył u byle kogo, beztrosko potraktował dwa
              następne włamania, po czym zapadł na zdrowiu. Aktualnie dogorywa w szpitalu... -
              Przecież mówiłeś, że umarł! - przerwałam, bo zaskoczenie wróciło mi głos. -
              Mówiłem, że tak jakby. Zwracam ci uwagę, że on ma osiemdziesiąt lat i przeżył
              dwie wojny. Żadnych nadziei mu nie robią. Ale nie o to chodzi, tylko o ten
              depozyt u postronnej osoby. Postronna osoba mianowicie w ogóle nie zdawała sobie
              sprawy z tego, co dostała, depozyt to depozyt, ma leżeć i tyle. Paczuszka była
              niewielka i mało kłopotliwa. U postronnej osoby jednakże bywali goście, wśród
              tych gości zaś znalazły się jednostki moralnie upadłe, które połapały się w
              sytuacji i depozyt rąbnęły. Być może, właśnie w celu rąbnięcia zaczęły u tej
              osoby bywać. Nagle zaczęłam pojmować uczucia Marcina. Nie tylko pojmować, ale
              także podzielać. Omal mnie nie zatchnęło. - O rany boskie, i co?! Chcesz przez
              to powiedzieć, że nie da się odzyskać?! - Właśnie. Raczej się nie da. Bo wątpię,
              czy puści w komis w filatelistycznym sklepie. - No pewnie, że nie puści!
              Wywiezie za granicę! Na litość boską, zróbże coś! - Kiedy rzecz w tym, że nie
              wiem co. Możliwe, że już wywiózł. Milczałam, zdegustowana, oszołomiona i
              wstrząśnięta, wściekła na tę jakąś jołopę, która nie potrafiła dopilnować
              takiego skarbu. Następne dobra narodowe diabli nam wzięli. Na domiar złego może
              się jeszcze okazać, że to jakiś cep, który nie ma pojęcia o filatelistyce,
              liczył na przykład na złoto, obejrzy, poczuje się rozczarowany i całą kolekcję
              zniszczy. Nie daj Boże, na samą taką myśl może człowieka szlag trafić...! - Nie
              powiedziałem ci jeszcze, że sytuacja postronnej osoby jest okropnie śmieszna -
              ciągnął Marcin jadowicie. - W tym testamencie zostało wyraźnie napisane, że w
              razie braku muzeum legat przechodzi na prywatną jednostkę. Prywatna jednostka to
              jest właśnie ta postronna osoba. Czyli w razie wykrycia kradzieży po śmierci
              testatora, nie ma siły, podejrzenia padną na alternatywnego spadkobiercę. Że
              niby pośpieszył się trochę, nie czekał na rozwikłanie kwestii spadku, tylko od
              razu zagarnął mienie. Nie żeby ukradł, Boże broń, wykombinował sobie, że mu się
              prawnie należy. A w każdym razie każdy będzie uważał, że on uważał, że tak się
              może tłumaczyć. Że uważał, że z muzeum wyjdą nici, więc to należy do niego i
              tylko zużytkował nieco wcześniej. Dociera do ciebie? Docierało, aczkolwiek
              brzmiało trochę mętnie. Owszem tę dziwną kombinację myślową, którą przedstawił
              Marcin, można było uznać za prawie pewną. Komplikowała się wprawdzie nieco przez
              wątpliwości w kwestii morale spadkobiercy, bo jeśli uczciwy, to istotnie mógł
              nie wierzyć w muzeum, jeśli zaś złodziej, to właśnie wierzył i dlatego rąbnął,
              niemniej jednak musiała się zarysować. Spadkobierca był pierwszym podejrzanym. -
              Zaraz - powiedziałam, usiłując zebrać myśli. - To wszystko razem jest w ogóle
              okropne. Kto to jest, ten męt społeczny, który to rąbnął? Co ty masz z tym
              wspólnego? Dlaczego zatruli tym życie akurat tobie? Kiedy to było? Marcin miał
              dziwny wyraz twarzy. - Miły żarcik miał miejsce trzy tygodnie temu. A co do
              mnie, to jak ci się zdaje? - Nic mi się nie zdaje, na litość boską, nie denerwuj
              mnie! Odpowiadaj wprost! - Dobra, mówiąc wprost, to tak się składa, że ta
              postronna osoba, ten spadkobierca, ta ofiara filatelistyki to właśnie ja. Możesz
              mi powiedzieć, co mam teraz robić? Zgroza mnie ogarnęła. Patrzyłam na niego z
              niedowierzaniem, zbyt wstrząśnięta, żeby zrozumieć treść pytania, zresztą
              zapewne retorycznego. - Czyś oszalał?! - krzyknęłam we wzburzeniu. - Pozwoliłeś
              sobie ukraść te znaczki...?! Nie wiedziałeś, co masz...?!!! - Nie denerwuj mnie!
              - warknął Marcin. - Ściśle biorąc, w ogóle nie miałem pojęcia, co to jest,
              położyłem na półce z książkami i nie zwracałem uwagi. Ludzie u mnie bywali,
              robiłem brydża parę razy, nie miałem powodów, żeby się zamykać w twierdzy. Jak
              dotąd nikt u mnie niczego nie ukradł. Ten raz był pierwszy. - Boże wielki! -
              powiedziałam i zamilkłam na długo. Po pewnym czasie zażądałam uzupełnienia
              relacji szczegółami. Ze szczegółów wynikło, że zasadniczą przyczyną całego
              nieszczęścia jestem ja sama, do spółki z kanadyjskim sztandarem.






              - Wyłączyłaś się z towarzystwa i zaniechałaś podejmowania przyjaciół, to co
              miałem robić? - rzekł Marcin z rozgoryczeniem. - Gdzieś w tego brydża trzeba
              było pograć, nie? Zdenerwował mnie tym jeszcze bardziej. Okazało się, że
              ostatnio składały mu wizyty jakieś obce osoby, zaproszone do udziału w
              rozrywkach. O depozycie była mowa. Ktoś tam spytał, co to jest to coś, co leży
              na książkach i Marcin wyznał, że sam nie wie, bo ma to na przechowaniu. Jeśli
              ktokolwiek interesował się zbiorami, łatwo mógł sobie skojarzyć, bo Marcin
              utrzymywał z facetem jawne kontakty. Bywał u niego w mieszkaniu, miał klucz,
              donosił mu do szpitala rozmaite rzeczy. Za którymś kolejnym razem dostał od
              niego specyfikację znaczków. Był to spis wszystkich walorów, z dokładnym
              podaniem wartości, koloru, rysunku, numerów katalogowych i innych cech, tyle że
              bez aktualnej ceny. Facet początkowo trzymał ten spis przy sobie w szpitalu, po
              jakimś czasie uznał za słuszne przekazać go Marcinowi, Marcin dość długo nosił
              kartkę w kieszeni, po czym schował go do szuflady. Obejrzał ją dokładnie i
              skonfrontował z katalogami dopiero po zaginięciu depozytu. - Nie wiem, co masz
              teraz zrobić - powiedziałam posępnie. - Kto to w ogóle jest, ten jakiś, co
              rąbnął? - Kanciarz - odparł Marcin zjadliwie. - To znaczy jeden z trzech
              kanciarzy, którzy zaszczycali mój dom swoją obecnością. Nie jestem pewien,
              który. - Skąd ich wytrzasnąłeś, do diabła, nie masz co robić, tylko zapraszać
              kanciarzy? - Zostali doprowadzeni. Przez różnych wspólnych znajomych. Przy
              brydżu bywa, że brakuje czwartego. A czasem nawet dwóch czwartych. Nieważne.
              Powiedz mi lepiej, co to się robi z takimi znaczkami i jak się je sprzedaje, bo
              chyba nie na ciuchach? - Nie, raczej nie. Zależy, czy złodziej orientował się w
              ich wartości, czy nie... - Przyjmijmy, że tak. - To będzie chciał dostać dobrą
              cenę. Przede wszystkim musi zrobić ekspertyzy, bez ekspertyz nikt od niego nie
              kupi, za drogie rzeczy. Potem sprzeda albo bezpośrednio zbieraczowi, albo na
              licytacji. Zbieracz może kupić w tajemnicy, każda mania zawsze pada na umysł,
              ale ja nie znam w Polsce człowieka, którego stać byłoby na całość. To są jakieś
              ciężkie miliony. Ewentualnie pojedynczo... Na licytacji mógłby dostać więcej, na
              Zachodzie takie znaczki puszczają z reguły na licytację, ale wtedy by się
              rozeszło... Słuchaj, czy on tego nie wywiezie na Zachód? - A cholera go wie. Już
              zacząłem czytać prasę, bo też mi te licytacje przyszły do głowy. Może sprzedać
              anonimowo. W razie gdyby ogłosili, że będzie licytowany anonimowy zbiór... -
              Czekaj! - przerwałam gwałtownie. - Tam były dwa Mauritiusy, tak? Mauritiusy są
              wyliczone i wiadomo, kto je ma. Zaginęły tylko dwie sztuki z berlińskiego
              muzeum, te tutaj to muszą być inne dwie sztuki, nie objęte ewidencją, ale w
              razie czego byłaby wielka sensacja. Prasa by napisała, od razu wiedziałbyś, że
              chodzi o ten zbiór! Nawet bez wymieniania innych. - Dobra, wiedziałbym. Znaczy,
              przeczytam w prasie o licytacji i o Mauritiusach i już nie będę wiedział, że
              leci pod młotek mój depozyt. Fajno. Tylko że to nie w tym rzecz. - A w czym, do
              licha?! Marcin westchnął. - Nawet niech trafię na taką licytację na Zachodzie,
              niech będzie, że nawet pojadę. I co? Mogę próbować udowodnić, że kradzione, mam
              tę specyfikację, mogę zrobić zamieszanie na całą Europę, co to da? Nie mam
              świadków, tej kolekcji nikt nie widział. I jak ci się zdaje? Przestanę być przez
              to podejrzany? Myśl logicznie. Nie doniosłem o kradzieży od razu... - Właśnie! -
              przerwałam z irytacją. - Dlaczego nie doniosłeś o kradzieży od razu? - Bo
              zgłupiałem. Po pierwsze, pomyślałem, że jak się nie znajdzie, to czort bierz,
              zwrócę mu te parę tysięcy... - Zwariowałeś?! Mauritius za parę tysięcy?!!! - A
              skąd ja miałem wiedzieć, że tam jest Mauritius?! Nie denerwuj mnie! Myślałem, że
              barachło! Po drugie myślałem, że ktoś zrobił głupi dowcip, a przedtem jeszcze
              myślałem, że gdzieś się zawieruszyło! Grzecznie poprosiłem wszystkich, żeby się
              nie wygłupiali, myślałem, że oddadzą! A po trzecie... Marcin nagle urwał.
              Patrzyłam na niego potępiająco. Zastanawiał się przez chwilę. - A po trzecie, to
              i tak wychodzę na niepoważnego mydłka. Jeśli chcesz wiedzieć prawdę, wcale nie
              mam chęci rozgłaszać, kto u mnie bywał. Co najmniej do jednej osoby nie
              zamierzam się przyznać nigdy w życiu. Milicja od razu by w tym pogrzebała i co?
              A do tego jeszcze jak wyglądam? Jak kretyn. Pięknie pilnowałem depozytu! Na
              domiar złego sam ten depozyt dziedziczę, sfingowałem kradzież, miałem wspólnika,
              cholera wie, co tam jeszcze. Nie wybrnę z tego interesu. Zwracam ci uwagę, że to
              wszystko myślałem, nie mając pojęcia o wartościach tych przeklętych znaczków, na






              bazie ewentualnego zwrotu kosztów. Obejrzałem spis i trzasnęło mnie jak grom z
              jasnego nieba. Za cholerę nie wiem, co robić, bo milicji nie zawiadomię za
              skarby świata. To i tak nic nie da. - Ja to nic nie da? Zaczną szukać... -
              Rozróba będzie, owszem - przerwał Marcin gniewnie. - Ale tu nie o rozróbę
              chodzi, tylko o odzyskanie walorów. Złapią złodzieja, znaczy mnie, i więcej
              szukać nie będą. - Oszalałeś? Nie będą szukać kilkudziesięciu milionów
              państwowych?! - To jeszcze nie jest państwowe. Na razie to jest prywatne. On
              żyje. Ja też. Poza tym, weź pod uwagę, że mogą mnie zamknąć... Rozwścieczyłam
              się od razu okropnie. Co za obsesja jakaś z tym zamykaniem, wszystkim się
              wydaje, że milicja nic innego nie robi, tylko zamyka ludzi całymi tabunami! -
              Głupi jesteś jak próchno! - przerwałam energicznie. - Wcale tak od razu nie
              zamykają, najpierw pochodzą koło ciebie... - Dzięki czemu przeżyję
              najszczęśliwsze chwile w życiu! - przerwał z kolei Marcin, pełen jadu. - Sama
              jesteś głupia. Nie widzisz, jak wyglądam? Możesz ręczyć za to, że mnie nie
              przypudlą? Możesz ręczyć, że mi zostawią swobodę ruchów? Puknij się w globusik.
              Już widzę ten paszport, który mi wręczają z ukłonami! A tak się składa, że na
              wolność mam wyjątkowe zapotrzebowanie. - Bo co? - Bo już wyraźnie można
              zauważyć, że to jest moja jedyna szansa. Tyle tej szansy co gracji w nosorożcu,
              ale innej w ogóle nie ma. Spróbuję dotrzeć do tych jeleni i zorientować się,
              który z nich Jest autorem imprezy. Jeśli jeszcze nie wywiózł ani nie sprzedał,
              co jest o tyle możliwe, że w grę wchodzą ekspertyzy, może mi się uda wydrzeć mu
              to drogą szantażu, podstępu czy jakąkolwiek inną. Milicja mi do tego potrzebna
              jak piąte koło u wozu, szczególnie że kto wie, czy nie trzeba będzie wyjechać.
              Przyznałam, że to jest szkopuł. O uzyskaniu paszportu w takiej sytuacji w ogóle
              nie mogło być mowy. W kraju milicja niewątpliwie miała większe możliwości niż
              Marcin i gdyby istniała pewność, że cenne mienie nie opuści granic, upierałabym
              się przy zawiadomieniu władz jak granitowa skała. Na Zachodzie jednakże sprawa
              wyglądała inaczej. - Spójrzmy prawdzie w oczy - powiedział Marcin, wciąż ponury
              i pełen rozgoryczenia. - Nie wiem, jak tam wygląda nasza współpraca z
              Interpolem, ale nie wątpię, że majątek narodowy wartości iluś tam milionów byłby
              ostro odzyskiwany. Jeżeli istniałaby pewność, że to jest majątek narodowy
              wartości iluś tam milionów. Tymczasem w miejsce pewności mamy gadanie jakiegoś
              niepoważnego półgłówka, niczym nie poparte. Żadnych dowodów. Gorzej, majątek
              narodowy jest własnością prywatną. Jak uważasz, kto się zechce wygłupić?
              Musiałam przyznać, że chyba nikt. - Niepoważny półgłówek to ty? - upewniłam się.
              - Niestety, ja. Gdybym chociaż miał pewność, że bydlę nie wywiozło, bierz
              diabli, plunąłbym na to, jak wyglądam, posiedziałbym ostatecznie w charakterze
              podejrzanego, świeciłbym oczami, nie wiem co jeszcze, wszystko jedno, byle
              znaleźli i odzyskali. Chała. Może już wywiózł... Rozważaliśmy przez chwilę
              kwestię czasu. Wyszło nam, że sprzedać jeszcze nie zdążył, bo znalezienie
              ekspertów i same ekspertyzy muszą potrwać. Wyjechać również mu się nie udało,
              chyba że kradł już z paszportem w kieszeni. Podsunęłam myśl, żeby w biurze
              paszportowym zgłosić donos na wszystkich trzech potencjalnych sprawców. W razie
              gdyby któryś wyjeżdżał, niech go sprawdzą na granicy. Marcin wzruszył ramionami.
              - Mógł się z tym liczyć i dać do przewiezienia byle komu. Ja bym się liczył.
              Skończ z tym niesmacznym optymizmem, sytuacja jest cholernie głupia... Na moje
              pytanie o owych znajomych, którzy sprowadzili mu do domu kanciarzy, Marcin
              spojrzał jakoś dziwnie i odpowiedział milczeniem. Następnie wymógł na mnie
              przysięgę, że nikomu nie pisnę ani słowa, po czym zabronił kontynuować temat,
              dopóki sam do niego nie wróci. Inaczej mógłby go trafić szlag, co, zważywszy
              zaplanowaną działalność, byłoby nader niewskazane. Całą historią zdenerwowałam
              się niewymownie, przy czym w największą irytację wprawiała mnie własna
              bezsilność. Nie miałam tu kompletnie nic do gadania. Przez kilka dni oczekiwałam
              dalszych wiadomości, Marcin milczał jak głaz, w końcu z wściekłości doznałam
              przypływu wigoru i rzuciłam się na fizyków jądrowych. Powieść science-fiction
              opętała mnie bez reszty i straszna historia znaczkowa usunęła się na daleki
              margines. Wkrótce potem moja przyjaciółka, Janka, zadała mi idiotyczne pytanie.
              - Aha, słuchaj, żebym nie zapomniała - powiedziała nerwowo, kiedy odwiedziłam ją
              w miejscu pracy. - Nie wiesz przypadkiem od kogo można by kupić tysiąc dolarów?
              - Przypuszczam, że od handlarzy - odparłam, zdumiona nie tyle treścią pytania,






              ile tym, że zadaje je Janka. Nigdy w życiu nie interesował jej nawet
              najmarniejszy cent i nigdy jej to nie było potrzebne. - Po co ci tysiąc dolarów?
              - Ależ coś ty, to nie ja. Jedni znajomi potrzebują. Nie wiem na co, nie
              zwróciłam uwagi. Od handlarzy nie chcą. Wzruszyłam ramionami, obojętnie
              traktując fanaberie tych jakichś jej znajomych i powstrzymując się od udzielania
              porad. Zaraz następnego dnia zadzwoniła do mnie późnym wieczorem. - Słuchaj, czy
              ty nie znasz przypadkiem kogoś, kto by sprzedał tysiąc dolarów? - spytała
              znękanym głosem. - Na litość boską, już mnie o to pytałaś! - zniecierpliwiłam
              się. - Mówiłam ci, że nie znam! - A...! Rzeczywiście. Zupełnie zapomniałam. O
              Boże, nic mi nie przychodzi do głowy, a oni się nas czepiają i czepiają, żeby im
              znaleźć kogoś, kto sprzeda tysiąc dolarów. Powiedzieli, że bardzo dobrze
              zapłacą. Naprawdę nikogo takiego nie znasz? - Jeśli mnie o to spytasz czwarty
              raz, uduszę i ciebie, i tych twoich znajomych - zagroziłam. - Co cię napadło, do
              licha ciężkiego, powiedz im, że nic nie wiesz, i koniec! - Kiedy okropnie trują.
              Bez przerwy zawracają głowę Denatowi, a on mnie. Nie mam już do nich siły. - Ja
              też nie mam. Jestem zajęta. Szukam takiego małego, które by miało dno. - Jakie
              dno? - Odporne na promienie kosmiczne. Żeby je łapało i odbijało. - Zwariowałaś
              - powiedziała Janka z niesmakiem i rozłączyła się. Rozmowa z nią i tysiąc
              dolarów wyleciały mi z pamięci natychmiast i nie poświęciłam im ani odrobiny
              uwagi. A kto wie, może należało...? O okradzeniu niejakich państwa Lenarczyków
              powiadomił mnie mój starszy syn. Państwa Lenarczyków znałam wyłącznie ze
              słyszenia, ale interesowałam się nimi nieco, ponieważ prezentowali dość osobliwy
              stosunek do kwestii zabezpieczania mienia. Żywili mianowicie głęboką awersję do
              wszelkiego rodzaju zamków i lekceważąco traktowali drzwi, za którymi spoczywał
              ich majątek. - Nie ma na świecie takich zamków, których porządny złodziej nie
              potrafi otworzyć i nie ma takiej kryjówki, której nie potrafi znaleźć - mawiał
              podobno pan Bartłomiej Lenarczyk. - A im więcej zamków, tym więcej podejrzeń, że
              za nimi jest co kraść. Po co nasuwać ludziom podejrzenia? Za drzwiami państwa
              Lenarczyków niewątpliwie było co kraść, chociaż stanowiło to ledwie mizerną
              cząstkę majątku. Podstawę ich dóbr stanowiły dwa elementy. Jednym z nich były
              liczne warsztaty samochodowe, rozsiane po całym kraju i firmowane nazwiskami
              różnych uczynnych ludzi, drugim zaś posag pani Lenarczykowej. Świętej pamięci
              tatuś pani Lenarczykowej już przed wojną posiadał milionowy majątek w postaci
              racjonalnie uprawianych hektarów, którymi to hektarami we właściwej chwili
              obdzielił całą rodzinę, wszystkich krewnych, powinowatych, znajomych i
              przyjaciół, dzięki czemu de facto nadal pozostał ich właścicielem. Jego trzy
              córki otrzymały w spadku kilometry kwadratowe sadów, puszczonych w dzierżawę i
              przynoszących imponujący dochód. Ani sadów, ani warsztatów samochodowych nikt
              nie zdołałby panu Lenarczykowi ukraść, jego beztroska zatem wydawała się dość
              uzasadniona. Zaraził nią nie tylko domowników, ale nawet psa, który nie czynił
              żadnych różnic między osobami obcymi i znajomymi, do wszystkich odnosząc się
              jednakowo życzliwie i przyjaźnie. Polityka pana Bartłomieja przez długi czas
              dawała znakomite rezultaty. Nie wiadomo, jak wylęgła się i ugruntowała opinia,
              że Lenarczykowie pieniądze trzymają w banku, biżuterię w jakimś tajemniczym i
              niedostępnym miejscu, w domu zaś same bezwartościowe śmieci. Budynek, do którego
              o każdej porze dnia i nocy można było wejść nie zwracając na siebie uwagi, po
              prostu nie mógł nadawać się do okradzenia i cały świat przestępczy ze
              zdumiewającą konsekwencją omijał obszerną i stojącą otworem willę na Saskiej
              Kępie. Do tego wszystkiego jeszcze dorastający syn państwa Lenarczyków,
              posługujący się jednym z rodzinnych samochodów, po raz trzeci zgubił klucz od
              garażu, po czym, zniecierpliwiony, definitywnie zlikwidował zamek we wrotach
              pomieszczenia. Nowa metoda ich otwierania polegała na wetknięciu ręki w szparę
              między skrzydłami i podniesieniu żelaznej wajchy. Z garażu prowadziło
              bezpośrednie wejście do mieszkalnej części budynku, przy czym wejście to nie
              posiadało nie tylko zamka, ale nawet skrzydła drzwiowego. Zwyczajnie, stanowiło
              dziurę w ścianie. W ten sposób, można powiedzieć, państwo Lenarczykowie
              mieszkali sobie otwarci na przestrzał. O wszystkich tych szczegółach byłam
              doskonale poinformowana, syn państwa Lenarczyków bowiem zaliczał się do grona
              bliskich przyjaciół mojego syna. Od niego też dowiedziałam się o wydarzeniu,
              które wahałabym się zaliczyć do nieszczęść. - Słuchaj, matka, okradli
              Lenarczyków! - zawołał z ożywieniem, wkraczając wieczorem w progi domu. -






              Wiedziałem, że tak będzie! - Co ty powiesz? - zdziwiłam się, bo w kwestii zamków
              podzielałam pogląd pana Bartłomieja. - Myślałam, że ich jednak ominie. Ciekawe,
              komu to przyszło do głowy. - Nie wiadomo. Wszyscy mówią to samo, a oni też się
              dziwią. Nie wiedzą, dlaczego ich okradli akurat teraz. Ściśle biorąc, nie
              wiadomo dokładnie kiedy, ale wyczyścili ich do zera. Zainteresowała mnie ta
              dziwna informacja. - Co to znaczy nie wiadomo kiedy? To kiedy ich okradli?
              - Nie wiadomo.
              - Jak to?
              - Tak zwyczajnie. Dokładnie nie wiadomo.
              - A co im rąbnęli.
              - Też nie wiadomo dokładnie. Zaniepokoiłam się, czy mu coś nie zaszkodziło. -
              Dziecko moje, czy ty dostałeś pomieszania zmysłów, czy Lenarczykowie? Co to
              znaczy, to co mówisz? - Właściwie to ja nie mam z tego żadnej satysfakcji -
              wyznał z lekkim żalem mój syn. - Wszyscy to przepowiadali, nie tylko ja jeden. A
              Lenarczykowie się w ogóle nie przejęli, tyle że zostali dzisiaj wieczorem bez
              grosza przy duszy. Pożyczyłem Kaziowi pięćdziesiąt złotych. - Dziwię się, skąd
              miałeś jeszcze pięćdziesiąt złotych. Słuchaj, mów po kolei, bo nic nie rozumiem.
              Dlaczego nie wiedzą, co im ukradli i kiedy, i skąd wobec tego wiedzą, że
              wszystko? - Bo im nic nie zostało. Nie miałam czasu na zagadki, zniecierpliwiłam
              się.
              - Jak nie zaczniesz mówić normalnie, to ci nie powiem, gdzie jest kurczak -
              oznajmiłam stanowczo. Mój syn zerwał się z miejsca, popędził do kuchni i po
              chwili wrócił, bardzo zaintrygowany. - Zajrzałem kontrastowo, do piecyka i do
              lodówki i nic nie ma. Gdzie jest kurczak? Kurczak stał jak byk na środku
              kuchennej szafki, przyrządzony na zimno i przykryty srebrną folią, żeby nie
              wysychał. Wiedziałam, że go sam nie znajdzie. Obiecałam zdradzić tajemnicę i
              usłyszałam wyjaśnienie. - Oni nigdy nie wiedzą, ile mają w domu pieniędzy. Dużo
              mają na ogół, ale nie wiedzą ile, bo poza tym mają przy sobie. Tak się złożyło,
              że akurat dzisiaj stara Lenarczykowa robiła jakieś zakupy i wydała wszystko, co
              miała przy sobie. Kazio zapłacił w warsztacie za tapicerkę samochodu, oni sami
              nie robią tapicerki, a stary Lenarczyk wysłał młodej Lenarczykównie forsę do
              Zakopanego. Wrócili do domu, rzucili się do zapasów i okazało się, że zapasów
              niet. Najpierw starzy Lenarczykowie zrobili awanturę sobie nawzajem, potem
              zgodnie wsiedli na Kazia, a potem starego Lenarczyka coś tknęło. Miał w domu
              piętnaście tysięcy dolarów, prawie wszystko w setkach, więc zmieściło mu się w
              pudełku od butów, które trzymał w szafie. No i chała. Nie ma ani grosza. W
              dodatku ani do tych dolarów, ani do pieniędzy nie zaglądali prawie przez
              tydzień, bo jakoś starczało im tego, co mieli przy sobie. I w ten sposób nie
              wiadomo, kiedy ich okradli w ramach tego tygodnia. - No, chyba wtedy, kiedy
              nikogo nie było w domu? - Tam przeważnie nie ma nikogo w domu. Najwięcej w domu
              przebywa gosposia, ale ona robi sprawunki i pół dnia stoi w kolejkach. Pies
              wszystkich lubi. Od zeszłego piątku nie było przeszkód. - Precjoza starej
              Lenarczykowej też rąbnęli? Ściśle biorąc stara Lenarczykowa była niewiele
              starsza ode mnie, a wyglądała na młodszą siostrę swojej własnej córki. Skoro
              jednak był .młody Lenarczyk i młoda Lenarczykówna, musiał istnieć także stary
              Lenarczyk i stara Lenarczykowa. - Nie, precjoza są - powiedział mój syn. -
              Bardzo inteligentni złodzieje, nie tknęli niczego poza forsą, która jest nie do
              rozpoznania. Stary Lenarczyk pluje sobie w brodę, że nie znaczył pieniędzy. -
              Zawiadomili milicję? - Jeszcze nie. Zostawiłem ich i wyszedłem, jak się właśnie
              wahali, czy warto dla takiej drobnostki zwracać na siebie uwagę milicji.
              Przypuszczam, że dojdą do wniosku, że nie warto. - Rąbnęli im same dolary, czy i
              pudełko od butów też? - Nie, pudełko zostało.
              - A na nim odciski palców... Chociaż nie, inteligentni złodzieje w ogóle nie
              powinni zdejmować rękawiczek. - Stary Lenarczyk z tego pudełka bardzo się
              ucieszył. Mówi, że zostało na rozplenienie, zanim się zdążymy obejrzeć, już mu
              się w nim nowe zalęgną. No, to teraz powiedz wreszcie, gdzie jest ten kurczak!
              Po kilku dniach dowiedziałam się, że pan Bartłomiej nie zamierza zawiadamiać
              milicji, machnął ręką na stratę i cała sprawa przyschła. W Saskim Ogrodzie
              znalazłam się wyłącznie przez przypadek. Przejeżdżałam Królewską i przypomniałam
              sobie, że pracuje tu jeden znajomy, którego żona jest chemikiem, a rozważałam
              właśnie problemy przekształcania związków chemicznych poprzez zmianę struktury






              atomów, poprzez promienie kosmiczne, poprzez to małe z dnem. Wstąpiłam do biura
              i dowiedziałam się, że znajomy przed chwilą wyszedł spotkać się z żoną koło
              fontanny. Ucieszona, popędziłam natychmiast do Ogrodu Saskiego z nadzieją, że
              ich tam znajdę. Znajomego i żony nie było, ale za to ujrzałam Donata i Pawła.
              Szli alejką, nic do siebie nie mówiąc i wyglądali tak, że zalęgła się we mnie
              jakaś mglista myśl o pojedynku. Szukają ustronnego miejsca, w zaciętym milczeniu
              odmierzą te swoje dziesięć kroków i będą do siebie strzelać... Myśl sprawiła, że
              zatrzymałam się, patrząc za nimi trochę niespokojnie. Saski Ogród był prawie
              pusty, tylko na jednej ławce siedziało jakichś dwóch facetów. Donat i Paweł
              zmierzali właśnie w tamtą stronę. Zauważyłam, że obaj nieśli coś pod pachą, być
              może skojarzyło mi się to z pudlem na pistolety... W pobliżu zajętej ławki
              zaczęli nagle przyśpieszać kroku, bardzo zgodnie i wciąż bez słowa. Przy samej
              ławce obaj, jak na komendę, energicznie odwrócili głowy i przemaszerowali obok
              dwóch facetów w tempie zgoła wyścigowym, patrząc w przeciwną stronę z jakimś
              straszliwym natężeniem. Zaintrygowana, spojrzałam tam, gdzie patrzyli, ale nie
              dostrzegłam nic poza kępą ozdobnych krzewów. Cóż, u diabła, ujrzeli w niej
              takiego...? Donat i Paweł po kilkunastu metrach zwolnili, normalnym krokiem
              oddalili się w głąb alejki i zniknęli za krzakami. Stałam w miejscu jeszcze
              przez chwilę, po czym ruszyłam dalej, rozglądając się w poszukiwaniu znajomego z
              żoną. Donat i Paweł nagle znów się ukazali. Szli z powrotem w identyczny sposób,
              wpatrzeni w przestrzeń przed sobą, z kamiennym wyrazem twarzy i bez słowa.
              Zatrzymałam się. Przed ławką znów zaczęli nabierać rozpędu, przy samej ławce zaś
              gwałtownie odwrócili głowy i minęli ją, dziko wbijając wzrok w owe ozdobne
              zarośla. Po czym znów zwolnili, skręcili gdzieś i zniknęli za krzakiem. Patrząc
              za nimi, uczyniłam kilka kroków i wśród bezlistnej przyrody ujrzałam Baśkę, do
              której Donat z Pawłem podeszli. Zachowywała się osobliwie. Tupała nogami,
              wykonując gest archanioła z mieczem ognistym i najwyraźniej w świecie pędziła
              ich w kierunku tej samej alejki. Zaczęło mnie to trochę dziwić. Zanim zdążyłam
              cokolwiek pomyśleć, obaj ukazali się ponownie i cały przemarsz odbyli jak
              poprzednio. W tym ozdobnym krzaku musiało chyba coś być. Pojawili się czwarty
              raz nie wprowadzając żadnych zmian, ciągle to samo, normalny krok, stopniowe
              przyśpieszenie, dziki rozpęd z energicznym zwrotem głowy w tym samym miejscu,
              zwolnienie kroku i zniknięcie. Ki diabeł? Co mogły mieć na celu takie niezwykłe
              spacery? Po ich czwartej promenadzie dwaj faceci podnieśli się z ławki i ruszyli
              ostro w moją stronę. Nie dziwiłam im się, ja też bym nie wytrzymała, gdyby mi
              tak ktoś latał przed nosem. Przeszli, przyglądając mi się z uwagą i jakby
              nieżyczliwie, obejrzałam się za nimi nie wiadomo po co, oni też się obejrzeli.
              Jeden miał długi nos i dużą łysinę, drugi był mały, dość pękaty, miał czerwoną,
              wściekłą gębę i sterczące na jeża rude włoski. Spod marynarki wyglądał mu
              jadowicie czerwony sweterek i całość była tak strasznie śliczna, że mi się w
              oczach zaćmiło. Donat, Paweł i Baśka zniknęli bezpowrotnie. Nie wytrzymałam,
              dopadłam ozdobnego krzewu i obejrzałam go z największą dokładnością. Nie
              zawierał w sobie absolutnie nic niezwykłego, żadnego ptaszka, żadnego gniazdka,
              nic kompletnie. Nawet pierza i śmieci w nim nie było. Co oni tu takiego
              widzieli...? Zamierzałam spytać ich o to przy okazji, ale przypomniałam sobie
              znajomego i jego żonę, znów zaczęłam ich szukać i cała scena chwilowo wyleciała
              mi z głowy. Zadzwoniłam do nich nazajutrz z zamiarem wyjaśnienia intrygującej
              zagadki, ale ani Donata, ani Baśki z Pawłem nie zastałam w domu. Spróbowałam
              następnego dnia z tym samym rezultatem. Potem zaś przypominałam sobie o
              telefonie z reguły około godziny drugiej w nocy, co wydawało mi się porą
              niestosowną na domaganie się wyjaśnień. W końcu machnęłam ręką. Na nowo zajęłam
              się swoją powieścią, przy czym spadło na mnie dodatkowe obciążenie, bo jeden
              fizyk jądrowy mieszkał w Zalesiu. Miał wyjątkowo łagodny charakter, wobec czego
              maltretowałam go dłużej niż innych, przez jakiś czas składając mu wizyty i
              taplając się w błocie. Zabłysła mi nawet myśl, żeby w jakiejś wolnej chwili
              poprawić drogę do jego domu, wądoły były tam bowiem rekordowe. Wyraziłabym w ten
              sposób swoją wdzięczność. Zaniechałam jednakże tego zamiaru i w ogóle
              zaniechałam wizyt, kiedy moim zaparkowanym opodal samochodem zaczął się
              interesować osobnik o prezencji chuligana. W głębi duszy nie byłam pewna, czy go
              ów fizyk jądrowy nie wynajął. Jako następny dziwoląg pojawił się Maciuś. Maciuś
              należał do grona niewydarzonych półgłówków, którzy nigdy w życiu nie stają się w






              pełni dorośli. Patrzył na życie zdziwionymi, błękitnymi oczkami sierotki Marysi,
              celował w kłopotliwych dla otoczenia posunięciach, których skutki nigdy jakoś
              zawczasu nie przychodziły mu do głowy, a jako bazę życiową, diabli wiedzą
              dlaczego, upatrzył sobie mnie. Przeklęłam sama siebie w żywe kamienie, kiedy, w
              wyniku zapewne zaćmienia umysłowego, skontaktowałam go z jednym znajomym,
              potrzebującym gwałtownie krótkoterminowej pożyczki. Nie zdając sobie sprawy z
              tego, co czynię, zaprosiłam ich obu do własnego domu, żeby się poznali i
              załatwili interes. Przyszli, poznali się, załatwili. W grę wchodziła nędzna suma
              dziesięciu tysięcy złotych, Maciuś miał tyle, ale na książeczce oprocentowanej
              na pięć procent, tamten znajomy wyliczył zatem, ile straci przez miesiąc, jeśli
              je odbierze. Wyszło mu coś około pięćdziesięciu złotych. Zobowiązał się te
              pięćdziesiąt złotych również mu zwrócić i wszystko byłoby dobrze, gdyby nie
              drobiazg. Dokładnie w sześć dni po udzieleniu miesięcznej pożyczki Maciuś
              doszedł do wniosku, że tych pieniędzy natychmiast potrzebuje, bo coś mu tam
              wypadło. Ma zadatkować pokój, który mu wynajmują osoby wyjeżdżające za granicę,
              może zresztą nie pokój tylko samochód, nie byłam pewna, bo mówił o wszystkim
              równocześnie, co drugie zdanie jęcząc, że musi natychmiast odzyskać swoje
              pieniądze. Czułam się niejako odpowiedzialna za całą transakcję, dziesięcioma
              tysiącami akurat nie dysponowałam, i o mało mnie szlag nie trafił, bo w
              rezultacie obaj mieli do mnie pretensję. Rozwikłali rzecz ku powszechnemu
              niezadowoleniu, tamten znajomy usiłował zaspokoić Maciusia i miał okropne
              kłopoty, pięćdziesiąt złotych stało się sporne, Maciuś z najszczerszym żalem i
              rozgoryczeniem twierdził, że poniósł olbrzymie straty, w pośpiechu musiał bowiem
              sprzedać 50 miękkich po bardzo niskiej cenie i w ogóle został skrzywdzony. Gdyby
              się tak nie śpieszył, dostałby o 250 złotych więcej, innymi słowy jest oszukany,
              wyzyskany i skopany przez życie. Złożyłam sobie uroczystą przysięgę do żadnych
              jego spraw nie wtrącać się więcej za żadne skarby świata. Kiedy zatem zadzwonił,
              przyciszonym głosem zawiadamiając mnie, że spotkało go niewymowne nieszczęście,
              wyraziłam zainteresowanie bardzo ostrożnie i bez szczególnego nacisku. - Nie,
              nie! Nie mogę mówić przez telefon! - szeptał Maciuś konspiracyjnie i
              niespokojnie. - Wiesz, sama rozumiesz, chodzi o tego półgłówka, którego musiałem
              wypchnąć tak tanio... Bez trudu odgadłam, że półgłówek oznacza owe nieszczęsne
              pół setki i zaciekawiło mnie, co też jeszcze za idiotyzm mógł na tym tle
              popełnić. Lekkomyślnie zaproponowałam, żeby po prostu wpadł do mnie. Przyszedł
              jeszcze tego samego dnia, okropnie zdenerwowany, odrywając mnie od
              katorżniczych, fizyko-jądrowych wysiłków. Blond broda, godna wikingowskiego
              jarla, powiewała mu niespokojnie na wszystkie strony. - Okradli mnie -
              powiedział dramatycznie. - Było włamanie. To znaczy nie, ktoś otworzył
              wytrychem. Znaczy, rozumiesz, włamania nie było, tylko dostali się do domu.
              Złodzieje chyba czy co? - No przecież nie istoty z kosmosu! Co ci ukradli? -
              Wszystko. Co? Jakie istoty z kosmosu? W duszy mi coś jęknęło. - Wszystko jedno
              jakie. Wygłodniałe. Jak to wszystko, zostałeś w tym, co masz na sobie? - Nie
              miałem tego na sobie. To znaczy nie, chodzi o to, że nie nosiłem tego przy
              sobie, trzymałem w domu, skąd mogłem przypuszczać, że ktoś się włamie, chociaż
              oni się nie włamali, tylko otworzyli, kluczem chyba czy co? To znaczy nie
              kluczem, ja myślę, że wytrychem, co ty myślisz? Za skarby świata nie
              powiedziałabym mu co myślę, bo przed wojną zostałam dobrze wychowana. - To
              znaczy, że co ci ukradli? - pytałam cierpliwie. - Co to było, to coś, co
              trzymałeś w domu? Maciuś spojrzał na mnie z bolesnym zdziwieniem. - Jak to co?
              Wszystkie dewizy! Moje i tego faceta, wiesz, tego co przysłał żonie, żeby kupiła
              części do samochodu, a nie mogłem jej oddać, bo jeszcze nie wróciła ze Związku
              Radzieckiego, to znaczy już raz wróciła, ale mnie właśnie wtedy nie było, a ona
              pojechała z powrotem. Ona tam jest służbowo, a on mówił, żeby nie dawać
              teściowej, tylko żonie, więc tak na nią czekałem i trzymałem to wszystko w domu.
              No i włamali się, to znaczy nie włamali się, tylko weszli, a ta żona kłóci się z
              teściową, koty drą ze sobą już dawno, a oni chcieli odremontować ten swój
              samochód i potem go sprzedać, nie wiem, czy nie warto by kupić, co o tym
              myślisz? Ten samochód, to wiesz... - Czekaj - przerwałam pośpiesznie, bo o tym
              samochodzie, mężu, żonie i drącej koty teściowej słyszałam już tysiące razy i od
              dawna czułam do nich wszystkich żywą abominację. - To znaczy, że rąbnęli ci całą
              walutę? Twoją i cudzą? Ile tego było? - Miałem dwa tysiące czterysta, ale






              wracając wydałem od razu trzysta... nie, czekaj, dwieście pięćdziesiąt, nie,
              trzysta, a potem jeszcze sto pięćdziesiąt... - To ile ci zostało?
              - Kupowałem jeszcze ten magnetofon, bo tam jest taniej, wiesz, to właściwie było
              sto osiemdziesiąt... Chociaż był i tańszy... - Dobrze, kupiłeś, ile ci zostało
              ostatecznie? - I jeszcze musiałem puścić te pięćdziesiąt, już tutaj... - Ile ci
              zostało, do diabła?!!! - zawyłam dzikim głosem. Maciuś wzdrygnął się nerwowo. -
              Co? No tak. Tysiąc dziewięćset. - A tamtego faceta ile było? - spytałam szybko,
              żeby nie zdążył zacząć na nowo wyjaśniać mi, dlaczego nie miał całych dwóch
              tysięcy czterystu. - Tysiąc pięćset. - Razem trzy czterysta. Nieźle. Co jeszcze
              rąbnęli?
              - Nic więcej. Pieniądze były, mamusia miała w szafie dwa i pół patyka, ale nie
              ruszyli. Są. - To i tak dobrze. A kiedy to się w ogóle stało? - Wczoraj albo
              przedwczoraj, bo w niedzielę jeszcze były, a dzisiaj już nie ma. - Zawiadomiłeś
              milicję? Maciuś przeraził się tak, że aż się zakrztusił.
              - Milicję?! Coś ty! Przecież to dolary! Poczułam, że w środku jakby mi coś
              pękło. - Ty kretynie boży! - wrzasnęłam, od razu rozwścieczona. - Przecież je
              miałeś legalnie! Maciuś wytrzeszczył ma mnie oczy i zaczął jąkać coś
              niewyraźnego. Miliony razy tłumaczyłam mu, że posiadane przez nas dewizy są
              najlegalniejsze na świecie. Zarobione w zachodnim kraju uczciwą pracą we własnym
              zawodzie, opodatkowane, zgłoszone na granicy, wpisane do deklaracji celnej,
              uznane przez Wydział Finansowy! Nie sposób wręcz mieć dolary bardziej
              uzasadnione prawnie! Nic, jakbym grochem rzucała o ścianę. Maciuś na zmianę
              czochrał brodę i wyłamywał sobie palce. - Ale ja... ale ja... ja pracowałem w
              NRF... - wyjąkał wreszcie, ciężko spłoszony. - Jako szpieg? - spytałam z zimną
              furią. - Nie no, coś ty, zwariowałaś, jaki szpieg...
              Pewnie, na szpiega to on się nadawał jak paralityk do baletu. - Przecież wiesz,
              że w biurze...
              - Nawet nie w biurze, ty trąbo saksońska, a w katedrze naukowej,
              międzynarodowej, doświadczalnej! W zwyczajnym budownictwie! Wszyscy o tym
              wiedzą, w paszporcie masz! Maciuś patrzył na mnie oczami śmiertelnie
              zaskoczonego barana. - Dlaczego saksońska? - spytał z żałosnym zaciekawieniem.
              Przez chwilę nie rozumiałam, o co pyta, bo rozjuszył mnie swoim głupim uporem. W
              jego mniemaniu całe państwo z ministrem finansów na czele nie robiło nic innego,
              tylko czyhało na jego parszywe dolary. Spróbowałam się uspokoić i nie narażać na
              apopleksję. - Puknij się w arbuz - rzekłam, pomijając milczeniem saksońską
              trąbę. - Miałeś legalnie nabyte dobra. Ukradziono ci to. Natychmiast idź do
              milicji! - Ale oni się spytają, skąd miałem... - To im powiesz! Nawet im to
              udowodnisz na piśmie!
              - Ale ja miałem te jego... Przyczepią się, że przywiozłem... - Nie ma przepisu,
              który zabrania przywozić do kraju dewizy! Wywozić się zabrania, a nie przywozić!
              Zadeklarowałeś je na granicy? - Zadeklarowałem, ale wpisałem wszystko razem,
              jako swoje... - Jakbyś chciał wpisać jako cudze, toby cię wyrzucili za drzwi.
              Nikogo nie obchodzi, czyje to jest, to co wwozisz. Wiadomo, że nocną koszulę i
              halkę wieziesz dla mamusi, ale cło płacisz jako ty, a nie twoja mamusia. Nie
              ukryłeś ich i nie kupiłeś na czarnym rynku. - Ale sprzedałem te pięćdziesiąt...
              - To się nie przyznawaj, do diabła, zrób kretyński wyraz twarzy i powiedz, że
              zgubiłeś! Każdy uwierzy, ręczę ci. A jak byś oddał tej żonie, to też byś nie
              miał. Przestań się wygłupiać, idź na milicję! - No i co to da? - Nie wiem, co to
              da, może takich włamań jest więcej...
              - To nie było włamanie, on otworzył i wszedł...
              - Ganc pomada! Wjechał na słoniu! Może go złapią, może to odzyskasz, myśl
              logicznie! Trzech i pół tysiąca dolarów w Polsce nie odrobisz, bo u nas się nie
              płaci dolarami. A jakbyś chciał je odkupić na czarnym rynku, to trzysta
              pięćdziesiąt tysięcy też piechotą nie chodzi! - Nie - przyznał Maciuś z
              nieoczekiwanym przypływem bystrości. - Jeśli już, to raczej jeździ samochodem...
              Ochłonęłam nieco, odzyskałam równowagę i zainteresowałam się szczegółami
              przestępstwa. Maciuś przestał wyrywać sobie włosy z brody, panika w nim jakby
              osłabła. - Gdzie to trzymałeś? - spytałam po chwili. - W kopercie miałem, takiej
              dużej, to znaczy to były dwie koperty, w jednej były moje, a w drugiej jego. - I
              gdzie ta koperta leżała? - Wcale nie leżała, ona stała. Na półce z książkami.
              - A w domu w ogóle ktoś bywał?






              - Różnie, bo mamusia była w pracy i ja też, ale nieregularnie, wczoraj to nas
              nie było chyba tylko przez dwie godziny, na zmianę nas nie było, to znaczy nie,
              na zmianę byliśmy, ale przedwczoraj dłużej. Myślałem, że ty coś wymyślisz. -
              Toteż właśnie wymyśliłam. Milicja może sprawdzić, popytać się, czy w tym czasie
              ktoś kogoś nie widział. Szkoda, że cię nie zamordowali, bo wtedy by szukali
              energiczniej - dodałam bez miłosierdzia. - Pewnie, że szkoda - zgodził się
              Maciuś smutnie. - Ale mnie nie było, jak oni weszli. - Czekaj, a w jaki sposób
              stwierdziłeś, że tego nie ma? Coś cię tknęło czy jak? - Nic mnie tknęło. Wyjąłem
              taką grubą książkę, która tam stała, liternictwo, w małym formacie, i tak jakoś
              spojrzałem dalej, zobaczyłem, że tej koperty nie ma, więc zajrzałem za inne
              książki, bo powinna być, ale nie było. Przeszukaliśmy z mamusią całe mieszkanie.
              Mamusia się okropnie zdenerwowała. Słuchaj, a może ty byś mogła... no, wiesz,
              może byś mogła... Ty byś mogła... Może bym mogła, ale w porę przypomniałam
              sobie, że tu przecież chodzi o Maciusia. Diabli wiedzą, czy ta jego idiotyczna
              koperta nie znajdzie się za trzy dni w jakimkolwiek niezwykłym miejscu. Nie, w
              ogóle mowy nie ma, nic bym nie mogła! - Najlepiej jedź od razu do pałacu
              Mostowskich - poradziłam mu stanowczo. - Jak się okaże, że takie rzeczy robi
              komenda dzielnicowa, to cię tam skierują, a możliwe, że trzy i pół tysiąca
              dolarów potraktują poważniej niż na przykład prześcieradło i zajmą się sami.
              Przestań szczękać zębami i jedź! Mniej więcej po godzinie moich nadludzkich
              wysiłków Maciuś uległ perswazji. Dał sobie wmówić, że ukrywa przestępstwo, a
              ukrywanie przestępstwa jest jeszcze większym przestępstwem, i zgłupiał z tego
              ostatecznie. Żaden inny idiotyzm w charakterze argumentu nie przyszedł mi do
              głowy, a wiadomo było, że na niego wywody racjonalne nie wpłyną. Zaraz
              następnego dnia zadzwonił niejaki kapitan Różewicz i wezwał mnie do siebie na
              rozmowę. Spodziewałam się czegoś w tym rodzaju, bo natychmiast po wyjściu
              spłoszonego Maciusia pojęłam, jakie głupstwo zrobiłam. Przekonałam go w końcu i
              poszedł do tej milicji. Nie ulegało najmniejszej wątpliwości, że od razu zostanę
              zaliczona do grona podejrzanych i bliskiego kontaktu z MO nie uniknę. Rąbnął
              ktoś, kto musiał wiedzieć o istnieniu tych pieniędzy, a ja wiedziałam o nich od
              samego zarania. Jeszcze ich nie było, a już wiedziałam, że będą! Kiedy indziej z
              prawdziwą przyjemnością wizytowałabym komendę nawet codziennie, ale teraz akurat
              byłam wyjątkowo zajęta i nie miałam głowy do niewinnych rozrywek. Maciuś, z
              właściwym sobie talentem, trafił do pałacu Mostowskich w momencie szczególnym.
              Kapitan Różewicz i współpracujący z nim od dość dawna porucznik Michał Pietrzak
              zajęci byli wyjątkowo obrzydliwą sprawą, ciągnącą im się niczym guma do żucia,
              beznadziejną, mozolną, śmiertelnie nudną i zapchaną jakąś straszliwą ilością
              pijanych. Z nadużywaniem alkoholu przez ofiary, przestępców i świadków milicja
              jest otrzaskana, tu jednakże było tego za dużo. Czyny karalne popełniają ludzie,
              zeznania składają również ludzie i ci wszyscy ludzie, w czambuł, jak leci, co do
              jednego, byli zabalsamowani w czarnoziem. Przez akta sprawy bezustannie
              przepływały całe oceany alkoholu i kapitan miał już tego dość, bo od kilku
              tygodni przedzierał się przez gąszcz pijackich bredni, w których nic mu nie
              zostało zaoszczędzone. Ani białe myszki, ani nietoperze, ani nawet duża, czarna
              świnia, uporczywie występująca w zeznaniach najważniejszego świadka. Kapitan
              miał dosyć także tej świni. Nigdy nie dowiedziałam się, co to była za sprawa,
              niemniej jej cechy szczególne zostały mi wyjawione. W chwili kiedy kapitan i
              porucznik, obaj znękani, po raz tysiączny stwierdzali, że wszyscy przesłuchiwani
              po wytrzeźwieniu bredzili jeszcze gorzej niż w pijanym widzie, zadzwonił
              telefon. - Obywatel Maciej Rokosz chce zameldować o włamaniu i kradzieży -
              powiedziało obojętnym głosem biuro przepustek. - Upiera się, żeby go wpuścić
              bezpośrednio do was. Chyba zdenerwowany. Kapitan już otworzył usta, żeby odesłać
              tego Rokosza do dzielnicy, ale nagle przyszło mu na myśl, że może on jest
              trzeźwy. Poczuł, że za wszelką cenę musi oderwać się chociaż na chwilę od tej
              czarnej świni i czym prędzej zmienił zdanie. - Dobra, niech wejdzie - powiedział
              z ożywieniem. Zgarnął ze stołu okropne akta i wręczył porucznikowi. - Schowaj
              to. Robimy przerwę. Tego świniopasa trzeba będzie wezwać jeszcze raz, muszę
              przedtem odpocząć. - Co ma być? - zainteresował się porucznik, ze szczerym
              zapałem upychając akta w szafie. - Pojęcia nie mam. Jakiś okradziony, chce
              zameldować. - I od razu do nas przyleciał? - zdziwił się porucznik z niesmakiem.
              - Nie ma dzielnicy? - Źle ci? Wolisz to stado moczymordów? Ja już zaczynam






              podejrzewać, że i przesłuchujący byli na bani. Świadek nie widział treści kwitu,
              bo siedział na nim różowy ptaszek. Szlag może trafić, po cholerę oni zapisywali
              takie kretyństwa? - Tam był kanarek, w tym mieszkaniu - przypomniał porucznik,
              co sprawiło, że kapitan spojrzał na niego dziwnie i popukał się palcem w czoło.
              Błąkający się po korytarzach pałacu Maciuś trafił wreszcie do właściwego pokoju.
              Ujrzał siedzącego za biurkiem łysawego osobnika o podejrzanie dobrodusznym
              wyrazie twarzy. Osobnik przyglądał mu się z budzącą grozę uwagą, która
              niewątpliwie musiała być symptomem czegoś strasznego. - Słucham pana -
              powiedział zachęcająco kapitan Różewicz i zdziwił się nieco, usłyszawszy w
              odpowiedzi głośne, wyraźne, nieoczekiwane szczękanie zębami. Bojaźliwsza część
              jestestwa Maciusia wiła się w męczarniach. Wieść o rodzaju utraconej waluty za
              żadne skarby nie chciała mu przejść przez gardło. Usiłując coś powiedzieć i
              wciąż poszczekując, zastanawiał się, czy nie byłoby lepiej machnąć ręką na
              stratę i uciec bez wyjaśnienia, w jego spłoszonym umyśle bowiem panował zamęt
              nie do opanowania. Był jednakże święcie przekonany, iż pierwsza próba
              opuszczenia w pośpiechu tego budynku spowoduje natychmiastowe aresztowanie go
              jako przestępcy, dławiąc się zatem i lekko chrypiąc, zaczął wyjąkiwać
              informacje. Po dość długim czasie kapitanowi udało się wreszcie zrozumieć, że w
              grę wchodzi suma trzech i pół tysiąca dolarów. Zdecydował się zeznania nerwowego
              osobnika zaprotokółować i sięgnął do szuflady po stosowny formularz. Maciuś, o
              ile to było możliwe, przeraził się jeszcze bardziej. Jasną jest rzeczą, że
              pierwszą osobą świadomą istnienia tych dolarów, jaką wymienił, byłam ja. Zaraz
              następny był Marcin. W szaleńczym zdenerwowaniu Maciuś w ogóle nie znał nikogo
              innego, od urodzenia wręcz nie słyszał o nikim innym, tylko o nas obydwojgu.
              Kapitan nie znał osobiście ani Marcina, ani mnie, wyszczękiwane zeznania były
              dość mętne, w jego umyśle zatem szybko pojawił się obraz młodego chuligana,
              żerującego na krwawicy przyjaciół, oraz bezwzględnej hochsztaplerki w
              nieokreślonym wieku, podstępnie wyłudzającej wiadomości o rozmaitych bogactwach
              i okradającej co zasobniejsze mieszkania. Wszystkie inne osoby, również
              poinformowane o przywiezionych dewizach. Maciuś zlekceważył z największą
              starannością, wobec czego tak kapitan jak i słuchający z zaciekawieniem
              porucznik zgodnie doszli do wniosku, że sprawa będzie łatwa i prosta. Miłe
              wytchnienie przy tamtym zapijaczonym tasiemcu. - Skocz, Michałek, do tego domu -
              powiedział radośnie kapitan, kiedy Maciuś na drżących nogach opuścił wreszcie
              instytucję. - Dla porządku trzeba zobaczyć, co się tam dzieje, popytać ciecia,
              lokatorów i tę mamusię. Tak na wszelki wypadek. Ja spróbuję grzecznie zadzwonić
              do tych jego przyjaciół i od razu ich tu ściągnąć. Za dwa dni będziemy mieli z
              głowy, a suma do odzyskania całkiem niezła. - A nie byłoby dobrze od razu u nich
              poszukać? Połapią się i schowają. - Pewno już schowali. Nie szkodzi, znajdziemy.
              Najpierw trzeba z nimi pogawędzić. Leć od razu, a ja dzwonię. W ten sposób
              znalazłam się w pałacu Mostowskich. Kapitan spisał moje personalia, przyjrzał mi
              się, zadumał się na krótko i westchnął. Czekałam cierpliwie, nie wątpiąc, że
              chodzi o Maciusia. - Co pani robiła dziewiętnastego? - spytał znienacka. Nic
              gorszego nie mógł wykombinować. Skąd, na litość boską, mogłam wiedzieć, co
              robiłam dziewiętnastego? Spojrzałam na niego z wyrzutem, sięgnęłam po kalendarz
              i znalazłam w nim pomocne notatki. ' - Dziewiętnastego - wtorek - powiadomiłam
              kapitana. - Życzy pan sobie dokładnie od rana do wieczora? - Jeśli pani może być
              taka uprzejma, to także od wieczora do rana. Dokładnie. Jak dokładnie to
              dokładnie. Uszczęśliwiłam go szczegółowym raportem, z którego wynikało, że dzień
              spędziłam przerażająco pracowicie. Z czystej złośliwości podałam od razu
              nazwiska i telefony świadków, oglądających mnie międzydwunastą a trzecią, to
              znaczy w godzinach, kiedy u Maciusia w domu nikogo nie było. Jedyną lukę w moim
              alibi stanowi krótki Pobyt w Supersamie. Chciałam zaoszczędzić władzom
              niepotrzebnych wysiłków i pożałowałam gorzko, że w tym Supersamie nie zrobiłam
              nic takiego, przez co personel mógłby mnie zapamiętać. Kapitan słuchał coś sobie
              notując. Kazał wymienić nabyte w Supersamie produktY - Wymieniłam. - No dobrze -
              A co pani robiła poprzedniego dnia?
              - W poniedziałek? Z poniedziałkiem było tak. Myłam włosy, stosując szalenie
              skomplikowane zabiegi. Miałam głowę okręconą ręcznikiem. Rzecz jasna w ręczniku
              nie wychodziłam z domu, i na ulicy nikt mnie nie widział. Jednakże parę osób
              mogło zaświadczyć, iż rozmawiali ze mną przez telefon, a oprócz tego pożyczano






              ode mnie sól. W mieszkaniu sąsiadów odbywał się remont i koło południa przyszedł
              po tę sól któryś z fachowców, chyba hydraulik. Przyglądał mi się z szaloną
              uwagą, bo szlafrok był niebieski' a ręcznik pomarańczowy i razem wziąwszy
              stanowiłam widowisko rażące kolorystycznie. - Czy ci robotnicy jeszcze tam
              Pracują? - zainteresował się kapitan. - Nie wiem. Chyba nie, bo dzisiaj nic nie
              słychać, ale nie jestem pewna. Kapitan jakby wPadł w krótką zadume - Czy zna
              pani Macieja Kokoszą? - spytał wreszcie z westchnieniem. Ucieszyłam się, że
              zaczynamy rozmawiać wprost.
              - Pewnie, że znam. Z początku przypuszczałam, że chodzi o niego. Jak tylko go
              wyłgał od razu zgadłam, że będę pierwsza podejrzana. - A, to już się pani
              domyśla...? To znaczy, przyznaje pani, że wiedziała pani o posiadanych przez
              niego dolarach? - Wręcz w nadmiarze. Ględził o nich milion razy. - To niech pani
              sobie przypomni, komu pani o nich mówiła. Zastanawiałam się już nad tym,
              oczywiście., W przewidywaniu wplątania mnie w kradzież przemyślałam od wczoraj
              wszystko, co miało związek z Maciusiem i jego majątkiem. Wyszło mi, że właściwie
              nie mówiłam nikomu, bo nawet wspominając o nim jako o jednostce nieopisanie
              denerwującej i kłopotliwej, nie wymieniałam nigdy jego nazwiska. Poza tym dolary
              pozostawiałam na uboczu, bo nie dolary czyniły z Maciusia postać curiosalną.
              Wyznałam to kapitanowi. - Zdaję sobie sprawę, że dla mnie byłoby lepiej, gdybym
              ogłosiła to w prasie - dodałam z żalem. - Albo wykrzyczała publicznie na
              mieście, podając jego nazwisko i adres. Ale nie zrobiłam tego i nic na to nie
              poradzę. - I nie ma pani żadnych podejrzeń, kto to mógł zrobić? - Kompletnie
              żadnych. Wśród znajomych nie widzę nikogo odpowiedniego. Kapitan westchnął
              ciężko i chwilę pomilczał. - Ale jest pani pewna, że on te dolary miał? -
              upewnił się. Pomyślałam, że Maciuś musiał na nim zrobić znakomite wrażenie. -
              Miał - przyświadczyłam. - Wiem na pewno. Kapitan pomaglował mnie jeszcze jakiś
              czas, dopytując się o rozmaite szczegóły. Odpowiadałam chętnie, cierpliwie i z
              niejakim współczuciem, widać bowiem było wyraźnie, że coś mu okropnie nie
              pasuje. Marcin został złapany telefonicznie wieczorem i nazajutrz złożył wizytę
              w pałacu Mostowskich również bez oporu. Nie krył nie tylko niesmaku, ale wręcz
              obrzydzenia do sprawy. Kategorycznie oświadczył, że w kwestiach dotyczących
              Maciusia on żadnej pewności nie ma i mieć nie może. Owszem, słyszał, że Maciuś
              ma dolary, słyszał o tym zarówno od niego samego, jak i ode mnie, ale na własne
              oczy tych dolarów nie widział. Wydaje mu się natomiast, że Maciuś trąbił o
              posiadanych walorach wszem i wobec, informując o nich każdego kto tylko chciał
              słuchać. Wydaje mu się także, że nikt w nie nie wierzył. Nie wiadomo dlaczego,
              po rozmowie z Marcinem kapitan nabrał pewności, że dolary rzeczywiście istniały
              i że istotnie ktoś je rąbnął Za to zdecydowanie zbladło w nim przekonanie, iż
              uczyniło to jedno z nas, i zachwiał się w mniemaniu o prostocie sprawy.
              Porucznik przyniósł wiadomości z placu boju. - Wychodzi na to, że w ciągu dwóch
              dni były tylko dwie możliwości popełnienia kradzieży w tamtym mieszkaniu -
              oznajmił, siadając przy biurku i wyciągając z kieszeni duży, zużyty notes. - W
              poniedziałek między jedenastą piętnaście a dwunastą trzydzieści i we wtorek
              między jedenastą trzydzieści a czternastą pięćdziesiąt. Przez cały pozostały
              czas ciągle ktoś był w domu, albo ten okradziony, albo jego matka. Na noc
              zamykają drzwi na łańcuch. W dzień na dwa zamki, jeden typu Łucznik, a drugi pod
              klamką, jakiś taki stary, chyba nietypowy. Śladów włamania brak, śladów
              operowania wytrychem również nie ma, mnie się wydaje, że ktoś miał podrobione
              klucze. Kapitan kiwał głową w ponurej zadumie, bo i Marcin i ja zawiedliśmy jego
              oczekiwania, a na domiar złego mieliśmy alibi. - Klucze - mruknął. - Skąd
              klucze? - Cholera wie. Odcisnął sobie i dorobił. Dla takiej sumy każdemu się
              opłaca trochę popracować. - A co mówi cieć? - Żywego ducha nie widział. To jest
              widział, ale tylko lokatorów. Nikogo obcego nie zauważył, nikt się nie kręcił
              ani tego dnia, ani poprzednich, w ogóle nic mu w oko nie wpadło. On zresztą nie
              siedzi tam bez przerwy, bo z zawodu jest elektrykiem i robi różne naprawy. A
              jego żona pracuje jako sprzątaczka. Moim zdaniem, mogła tam wejść wycieczka z
              prowincji i on by też nie wiedział. - Cholerny dom - mruknął kapitan i znów się
              zamyślił. Porucznik beznadziejnie oglądał notes. - Wczuj się w rolę złodzieja -
              zażądał nagle jego zwierzchnik. - Wyobraź sobie, że wiesz o facecie, który ma
              trzy i pół patyka miękkich, i postanowiłeś mu to rąbnąć. Co robisz? Porucznik
              nie zdziwił się żądaniem, znał już bowiem metody kapitana i jego sposób






              prowadzenia śledztwa, polegający na wnikliwym wczuwaniu się w psychikę kolejnych
              przestępców. Bez wczuwania się w psychikę kapitan w ogóle nie uznawał pracy i
              nie wierzył w żadne efekty. Dlatego właśnie owa sprawa samych pijanych
              nastręczała mu tyle trudności, nie mógł bowiem wymagać od swojego podwładnego,
              żeby się dzień w dzień zalewał w trupa, wczuwając w psychikę alkoholika.
              Porucznik również popadł w zamyślenie. - Znam go osobiście? - spytał, odsuwając
              krzesło od biurka i poklepując się miarowo notesem po kolanie. - Załóżmy, że
              znasz. Bezpośrednio albo pośrednio. Znasz jego znajomych i pokazali ci go
              palcem. - I zamierzam mu rąbnąć... - powiedział porucznik rozwlekle. - I
              zamierzam mu rąbnąć... Klucze... Jasne, że klucze! - No? Co klucze?
              - Najpierw rąbnę klucze i zrobię odcisk. Potem dorobię. Sprawdzę, czy wyszli z
              domu, dwie osoby, żadna sztuka, wejdę... - Zaraz - przerwał kapitan. - Jak
              rąbniesz klucze? - Raczej synowi niż mamusi. Mamusia wydaje mi się zrównoważona,
              a syn przeciwnie. Gdzie on nosi te klucze? - W kieszeni wdzianka. - Wdzianko
              czasem zdejmuje. Pracuje... Asystent na Wydziale Architektury, tak? Idę na
              Wydział Architektury i badam teren. Musi być taka chwila, kiedy nie będzie tego
              wdzianka pilnował! - A jeśli nie zdejmuje? - To go namówię, żeby zdjął.
              - Znaczy, jednak znasz go osobiście? Porucznik zapatrzył się w okno ze
              zmarszczonymi brwiami i przestał klepać notesem. - Jeżeli nie zdejmuje wdzianka,
              to nie ma siły, znam go osobiście - zadecydował stanowczo. - No to idź na
              Wydział Architektury i sprawdź, czy zdejmuje wdzianko... Już po trzech dniach
              tak kapitan, jak i porucznik nabrali niezachwianej pewności, że Maciuś nie tylko
              wdzianko zdejmuje, ale także zostawia je byle gdzie, w pomieszczeniach, z
              których na długo się oddala, nie zwraca na nie najmniejszej uwagi, przypomina
              sobie o nim dopiero w chwili opuszczania murów uczelni, a i to nie zawsze.
              Niekiedy wraca po nie z ulicy. Można mu ukraść wszystko, z podszewką włącznie. -
              To ja bym zrobił jeszcze inaczej - rzekł kapitan, stwierdziwszy te fakty. -
              Żadnych odcisków. Normalny ślusarz nie lubi dorabiać kluczy z odcisków, zawsze
              to jest podejrzane. Ja bym zabrał klucze, pojechał z nimi do ślusarza, on by
              sobie sam odcisnął i potem podrzuciłbym z powrotem na miejsce. Nie ma problemu,
              skąd klucze i czyje. Moje i chcę dorobić drugi komplet. - Czyli teraz mam latać
              po ślusarzach w promieniu dwóch kilometrów dookoła Politechniki? - powiedział
              porucznik z rezygnacją. - Nawet więcej. Po tym mieście jeżdżą tramwaje i
              autobusy. Drugiego dnia poszukiwań klucze zostały rozpoznane przez jednego ze
              ślusarzy na Bagnie, wyłącznie dzięki temu, że ten spod klamki był przedwojenny.
              - Chyba ja coś takiego dorabiałem - wyznał z wahaniem właściciel warsztatu. -
              Tak mi się coś widzi... Ale to nie ostatnio, tylko parę tygodni temu. - Kto do
              pana z tym przyszedł? - Panie, nie wiem. Żeby mnie pan zabił, nie pamiętam.
              Zdaje się, że facet, ale jakby się okazało, że kobieta, też bym się nie zdziwił.
              Ale chyba facet. - A jak ten facet wyglądał? - A bo ja wiem? Ja w ogóle nie
              pamiętam, czy to był na pewno facet, a pan mnie pyta, jak wyglądał! Nie wiem.
              Pewno jakoś zwyczajnie, bo jakby był niezwykły, tobym go zapamiętał. Klucze
              pamiętam, a jego nie. Nie, czarna masa! To było wszystko, co udało się
              kapitanowi uzyskać. W mieszkaniu Maciusia nie znaleziono przydatnych odcisków
              palców ani żadnych pożytecznych śladów. Podejrzenia zgrupowały się wokół
              Marcina, również bywającego na Wydziale Architektury, ale Marcin, po pierwsze, w
              czasie popełnienia kradzieży twardo siedział w kreślarni i sam Maciuś
              zaświadczył, że go widział, a po drugie, według zeznań licznych świadków,
              systematycznie i z wielką starannością unikał jakichkolwiek kontaktów z
              Maciusiem. Ostatecznie mógł mu ukraść klucze, ale musiałby mieć wspólnika dla
              przeprowadzenia całej operacji. Na wszelki wypadek został doprowadzony do
              ślusarza, który obejrzał go szczegółowo i dokładnie. - W życiu tego pana na oczy
              nie widziałem - oświadczył stanowczo. Zbadano zatem starannie moje alibi.
              Okazało się, że w Supersamie zapamiętała mnie kasjerka, miałam bowiem na sobie
              strój, który nadzwyczajnie przypadł jej do gustu. Kostium w jaskrawą kratę i
              czarny kapelusz z wielkim rondem. Równie dokładnie zapamiętał mnie odnaleziony
              hydraulik, który pożyczał sól i który moim wyglądem był tak wstrząśnięty, że
              opisał go nawet swoim kolegom. Dotychczasowy nienaganny tryb życia tak Marcina
              jak i mój uniemożliwił postawienie nas w stan oskarżenia. Dolary Maciusia
              przepadły bez śladu, pozostawiając na ambicji kapitana Różewicza trwałą i
              niezagojoną ranę. W całej imprezie brałam nikły udział, ograniczając się do






              koniecznych rozmów z kapitanem i porucznikiem, bo ciągle byłam zajęta. Z
              kolejnym fizykiem jądrowym umówiłam się pod Grand Hotelem, znalazłam miejsce na
              Hożej i zaparkowałam obok wiśniowego taunusa, w którym siedział kierowca.
              Czekałam parę minut, aż nagle przyszło mi do głowy, żeby sprawdzić w
              kalendarzyku godzinę spotkania. Okazało się, że słusznie sprawdziłam, pomyliłam
              się, przyjechałam za wcześnie i miałam jeszcze prawie trzy kwadranse czasu.
              Zirytowało mnie to trochę, zastanowiłam się, co z tym czasem zrobić, i
              postanowiłam jechać do księgarni na Marchlewskiego, gdzie był duży wybór
              potrzebnych mi map. Taunus akurat wyjeżdżał, musiałam go więc przeczekać.
              Ruszyłam za nim, obok kierowcy siedział pasażer, nawet nie zauważyłam, kiedy
              wsiadł. Oglądał się do tyłu, aż spojrzałam we wsteczne lusterko, co też takiego
              niezwykłego znajduje się za nami, wątpiłam bowiem, czy ogląda się na mnie. Nic
              niezwykłego nie było. Taunus pojechał ku Marszałkowskiej, ja za nim. Ostro
              jechał i nie udawało mi się go wyprzedzić. Skręcił w prawo, ja również. Nie
              lubię, jak mi się tak coś plącze przed nosem, miałam więc nadzieję, że pozbędę
              się go przy Królewskiej, gdzie zamierzałam skręcić w lewo. Tymczasem on również
              skręcił w lewo przede mną. Następnie skręcił w prawo, zupełnie, jakby się
              wybierał do tej samej księgarni. Jechałam tuż za nim, zniecierpliwiona już nieco
              jego uporczywym towarzystwem, szczególnie że pasażer ustawicznie się oglądał.
              Przed księgarnią zwolniłam. Taunus mrugał prawym światłem. Zamrugałam również,
              stwierdziłam całkowity brak jakiegokolwiek miejsca na postój i pomyślałam, że
              źle zrobiłam. Trzeba było od razu jechać na parking na zapleczu. Przyśpieszyłam,
              żeby skręcić za Halą Mirowską, objechać cały ten wielki kawał i od Grzybowskiej
              dostać się na parking i ujrzałam, że taunus również skręca za Halą Mirowską.
              Pasażer, jakiś kretyn, nie odrywał ode mnie wzroku, dziw, że mu kark nie
              zesztywniał. Taunus zaczął zachowywać się niezdecydowanie, przeszkadzając mi
              przejechać. W końcu namyślił się i wjechał w prawo, na ślepy placyk, kawałek za
              Halą. Odetchnęłam z ulgą, pozbywszy się go wreszcie i pojechałam do księgarni.
              Nie zapamiętałabym go w ogóle z całą pewnością, gdyby nie to, że w trzy dni
              później spotkałam go ponownie. Po raz trzeci objeżdżałam dookoła plac
              Dąbrowskiego, usiłując gdzieś zaparkować, bo miałam interes w Filmie Polskim. Z
              daleka ujrzałam, że zwalniają się dwa miejsca równocześnie, przyśpieszyłam,
              zaniepokojona, że mi je ktoś zajmie, i do jednego z nich zdążyłam. Na drugie
              wjechał wiśniowy taunus. Wjechał wcześniej, przede mną i zgasił silnik, zanim
              sama zatrzymałam się obok. Nie wysiadłam od razu, bo musiałam zmienić
              rękawiczki, taunus natomiast postąpił osobliwie. Ryknął nagle silnikiem i
              wyprysnął do tyłu, omal nie ładując się pod furgonetkę Telewizji. Idiota
              kompletny, po to pchał się na ten ciasny parking, żeby natychmiast odjechać. W
              środku było dwóch facetów, pasażer, nie wiem, ten sam czy inny, znów mi się
              przyglądał tak, jakby nigdy w życiu nie widział nic ciekawszego. W ciągu
              następnego tygodnia natykałam się na tego taunusa bez mała na każdym kroku.
              Pojąć nie mogłam, co sobie we mnie upatrzył. Czasem pojawiał się tam, gdzie
              stałam, a czasem odjeżdżał z miejsca, w które przybyłam. W końcu się jakoś
              odczepił, może dzięki temu, że przez kilka dni nie wychodziłam z domu. Na
              kierowcę nie zwróciłam uwagi, odniosłam wrażenie, że chyba jest brunetem.
              Następnie zaczęła mnie prześladować tajemnicza ręka. Wyszłam z domu, wsiadłam do
              samochodu i poczułam, że on stoi jakoś dziwnie. Wysiadłam, obejrzałam go i
              stwierdziłam, że siedzą dwa koła po lewej stronie. Zdziwiło mnie, dlaczego oba
              razem, jedno mogłam zrozumieć, ale dwa? Na szczęście miałam trochę czasu,
              znalazłam taksówkę, wzruszyłam kierowcę, jedno koło zmienił mi na zapasowe, pod
              drugie podłożyliśmy cegły i oba odwiozłam do wulkanizacji. Tamże okazało się, że
              opony są przecięte. Zdziwiłam się jeszcze bardziej. Właściciel warsztatu
              powiedział parę barwnych słów na temat chuliganów i wandali i obiecał
              zwulkanizować jeszcze tego samego dnia. Koła z warsztatu przywiózł mi znajomy, a
              do założenia ich posłużył jeden z moich synów. Rzecz miała miejsce w środę. W
              sobotę wieczorem wrócił do domu mój młodszy syn z ponurym wyrazem twarzy. - Ty
              to robisz specjalnie! - rzekł oskarżycielsko już od progu. - Ja nie wiem, co ci
              na tym zależy, żebym ja resztę życia spędził na zakładaniu kół! Zaniepokoiłam
              się okropnie i popędziłam na dół. Znów siedziały dwie opony, tym razem prawe,
              przecięcia na nich były wyraźnie widoczne. Trafił mnie straszny szlag, pojąć nie
              mogłam, co za bydlę tak się mnie czepia, i pomyślałam, że może to ktoś, kto tępi






              hazard. Rżnie mi opony w sobotę wieczorem, żebym nie mogła w niedzielę jechać na
              wyścigi. Na tę myśl trafił mnie szlag jeszcze większy i popędziłam z powrotem do
              mieszkania, nawiązywać kontakty z milicją. Powołanie się na bliską znajomość z
              kapitanem Różewiczem dało znakomite efekty. W Komendzie Miasta, od której
              oczywiście zaczęłam, dyżurował akurat między innymi porucznik Michał Pietrzak.
              Osobiście przyjechał radiowozem oglądać moje opony i zainteresował się osobą
              ewentualnego sprawcy. - Nie uważa pani, że to pan Rokosz? - spytał z nadzieją. -
              Jest przekonany, że to pani mu ukradła te dolary i teraz się mści? Z grzeczności
              ugryzłam się w język i nie powiedziałam, co na ten temat myślę. - Pana Rokosza
              niech pan od razu wykluczy - odparłam gniewnie. - Umarłby na sam widok ostrego
              narzędzia. Prędzej ten pacan z taunusa, bo mu się wyraźnie nie podobałam.
              Porucznik z kolei zainteresował się osobą pacana z taunusa. Pożałowałam, że nie
              przyjrzałam mu się dokładniej, opisałam spotkania z wiśniowym samochodem i
              podałam zapamiętany numer. Przyczyn niechęci pacana do mnie nie zdołałam
              wymyślić, uparłam się natomiast przy złożeniu zeznań na temat opon na piśmie. Z
              wielkim trudem dałam sobie wyperswadować składanie ich natychmiast i zgodziłam
              się poczekać do poniedziałku. W niedzielę rano pożyczyłam szóste koło i na złość
              elementom przestępczym pojechałam na wyścigi. Następnie usiłowałam pilnować
              samochodu, czyniąc nagłe wypady z domu na parking o rozmaitych porach doby, z
              nadzieją złapania sprawcy. W charakterze broni zabierałam ze sobą mój ulubiony
              tłuczek do mięsa. Być może moje usiłowania zdenerwowały nieco tajemniczych
              złoczyńców, bo popełnili okropny błąd. Pomylili obiekty. Za którymś kolejnym
              razem, wyskoczywszy z domu i przekradłszy się mściwie przez trawniczek za
              oficyną, ujrzałam na skraju parkingu jakiegoś rozglądającego się czujnie
              wyrostka. Wyrostek na mój widok gwizdnął na palcach i rzucił się do ucieczki.
              Równocześnie spomiędzy samochodów poderwał się drugi wyrostek, potknął się o
              krawężnik, odzyskał równowagę i pognał za pierwszym. Parking posłużył za
              bieżnię, uzupełniając rekordy sprintu runęłam w kierunku samochodów i
              stwierdziłam rzecz straszną. Mianowicie siadały właśnie dwa prawe koła, ale nie
              moje, tylko syreny, stojącej obok mojego volkswagena. Nawet nie zdążyłam poczuć
              się zaskoczona, bo wystarczyło spojrzeć i porównać oba wozy. Miały podobną nieco
              sylwetkę i identyczny kolor. Nieszczęsny, młodociany wandal w zdenerwowaniu i
              pośpiechu nie zwrócił widocznie uwagi na numer i dziubnął niebieski samochód,
              stojący w odpowiednim miejscu. Na myśl o właścicielu syreny za-wróciłam niczym
              gromem rażona i uciekłam z parkingu równie szybko jak sprawcy czynu. Nie
              omieszkałam jednakże powiadomić o fakcie milicję, która i tak już moje opony
              uważała za ciężki dopust boży. Chcąc wreszcie położyć kres głupim wybrykom, a
              zapewne także pozbyć się mnie, dokonała natychmiastowych energicznych poszukiwań
              na tonącej w mrokach wieczoru mokotowskiej skarpie. Poszukiwania dały efekt
              wątpliwy, być może dzięki mojej pomocy, nim się bowiem zaczęły, wysłałam w teren
              za wyrostkami mojego syna. Milicja poświęciła czas i siły na sprawne osaczenie
              pętającego się po skarpie wysokiego, młodego faceta. Mój syn, ujrzawszy z dala
              jakiś podejrzany ruch w ciemnościach, skradał się w kierunku milicyjnego wozu. W
              ten sposób, funkcjonariusze MO i mój syn, złapawszy siebie wzajemnie, kompletnie
              stracili serce do akcji. W tydzień później przecięto mi wszystkie cztery opony
              równocześnie. Dantejskie piekło, które natychmiast rozpętałam, godne było co
              najmniej poczwórnej zbrodni, przy czym wydatnie pomagał mi w nim właściciel
              niebieskiej syreny. Radiowóz MO zaczął patrolować parking koło mojego domu z
              częstotliwością co pół godziny w dzień i co kwadrans w nocy, właściciele
              parkujących tam samochodów okazywali mi szczerą wdzięczność, złapano dwie
              podejrzane osoby, z których jedna okazała się agentem PZU, a druga pracownikiem
              biura paszportowego, mieszkającym w pobliżu, z tym, że agent PZU, znający
              doskonale i mnie, i mój samochód, sprawdzał, czy jestem w domu, bo nie chciało
              mu się niepotrzebnie wchodzić na trzecie piętro, zaś pracownik biura
              paszportowego zgubił na parkingu poprzedniego dnia swój breloczek od kluczyków i
              usiłował go znaleźć. Badano alibi wszystkich okolicznych chuliganów. Dla
              świętego spokoju ułatwiono mi zakup w Łodzi czterech nowych opon, których
              przezornie na razie nie zakładałam. ORMO zaczęło pilnie czuwać. Tajemniczy
              sprawca przypasował. Być może oczekiwał chwili, kiedy zmienię wreszcie te opony
              na nowe. Mściwie postanowiłam, że będzie tak czekał do sądnego dnia i wróciłam
              do normalnego trybu życia, to znaczy do gnębienia fizyków jądrowych. W tydzień






              później uświadomiłam sobie, że od trzech dni jeździ za mną żółty opel-combi.
              Zwróciłam na niego uwagę, kiedy, objechawszy dookoła cały teren Politechniki,
              zdecydowałam się zaparkować na chodniku w alei Niepodległości, skąd miałam
              najbliżej do gmachu chemii. Opel próbował również tam zaparkować, ale zajęłam
              jedyne wolne miejsce, i w rezultacie swoich prób spowodował okropne zamieszanie
              na jezdni. Wracając po godzinie do samochodu, ujrzałam go przed zamkniętą na
              głucho bramą ogrodzenia. Zainteresowała mnie jego uporczywa obecność, objechałam
              zatem pół miasta w bardzo dziwny sposób, sprawdzając, czy istotnie będzie mi
              towarzyszył. Trzymał się jak przylepiony. Przeżycia z oponami wyczerpały
              gruntownie moją życzliwość do świata, zirytowałam się i postanowiłam spytać
              wprost, o co mu właściwie chodzi. Znajdowałam się akurat na Wiejskiej. W
              godzinach popołudniowych było tam już nieco mniej ciasno. Zaparkowałam przy
              kiosku Ruchu i czekałam, co zrobi opel. Zaparkował również, nieco dalej.
              Wysiadłam i ruszyłam w jego kierunku ze stanowczym zamiarem wydarcia z kierowcy
              rzeczowego wyjaśnienia. Nic z tego nie wyszło, bo opel przede mną uciekł. Kiedy
              byłam ledwie o metr, wyprysnął tyłem na jezdnię, po czym oddalił się w stronę
              placu Trzech Krzyży. Widziałam, jak skręca w kierunku Konopnickiej. Rzuciłam się
              do samochodu i ruszyłam za nim, znalazłam go na parkingu przed Modą Polską,
              zatrzymałam się obok i znów nic mi z tego nie przyszło, bo odjechał natychmiast.
              Wyglądało na to, że teraz ja go zaczynam prześladować. Skręcił w Wiejską.
              Ruszyłam, skręciłam tak samo i jadąc powoli, rozglądałam się, czy gdzieś nie
              stoi. Jakoś nie było go widać, pomyślałam zatem, że widocznie wystraszył się i
              zrezygnował z mojego towarzystwa, machnęłam na niego ręką i udałam się w
              kierunku domu. Na Belwederskiej znów pojawił się za mną i wówczas zdenerwowałam
              się solidnie. Szybko wymyśliłam podstęp. Skręciłam w Promenadę, dojechałam do
              końca i zatrzymałam się tuż przy kiosku Ruchu, pustym chwilowo, nieczynnym,
              zaopatrzonym w wielki napis "Wyszłam na pół godziny". Wysiadłam, popędziłam
              galopem w kierunku bazaru i ukryłam się za sklepem z nasionami. Opel-combi
              zatrzymał się tuż za moim samochodem, kierowca wysiadł i popędził za mną.
              Ukazałam mu się znienacka zza tego sklepu i musiałam chyba uczynić na nim
              wrażenie upiora, bo zawrócił w miejscu i popędził z powrotem, jakby go goniło
              stado głodnych wilków. Możliwe, że wyraz twarzy miałam mało życzliwy, ale,
              ostatecznie, ogień mi z pyska nie buchał. Zaskoczona nieco efektem,
              uprzytomniłam sobie mgliście, że chyba go musiałam gdzieś widzieć. Skądś znam tę
              wściekłą, czerwoną gębę i te sterczące, rude kłaczki. Ciekawe, skąd...
              Stanowczym krokiem ruszyłam w dół, w kierunku kiosku Ruchu. Kierowca opla leciał
              jak do pożaru i był już przy samym kiosku, nie zdążył jednak dopaść samochodu.
              Zza kiosku, od strony skwerka, wyskoczył jakiś facet, łysy, i o ile zdołałam
              dostrzec, przodziany wytwornie i nobliwie, runął na mojego prześladowcę, złapał
              go za gardło i zaczął dusić, wydając z siebie wściekły charkot. Zdrętwiałam i
              zamurowało mnie radykalnie. Kierowca opla przez krótką chwilę poddawał się
              duszeniu, po czym nagle rozerwał ręce dusiciela, wykonał potężny zamach i z
              całej siły strzelił go w pysk. Dusiciel poleciał do tyłu, wprost na kiosk Ruchu,
              łysym czerepem waląc w boczną szybę. Szyba pękła. Kierowca opla złapał
              napastnika za klapy wytwornej marynarki, powlókł go do samochodu, siłą wepchnął
              do środka i wystartował, zawracając ku Belwederskiej z wściekłym rykiem silnika.
              Wszystko to razem trwało ledwie sekundy. Poruszyłam się dość niemrawo, wciąż
              osłupiała, dotarłam do kiosku i przyjrzałam się szybie. Promieniście pęknięta,
              trzymała się jeszcze, ale widać było, że runie od byle czego. Pomyślałam, że coś
              trzeba zrobić, bo im się potem remanent nie zgodzi, wyciągnęłam rękę, żeby ją
              delikatnie pomacać, nie zdążyłam jednak, bo właśnie runęła. W tym momencie
              Konduktorską nadjechał milicyjny radiowóz. - Pani wytłukła szybę - powiedział z
              zimną grzecznością sierżant MO. - Pani pozwoli dokumenty. Zrobiło mi się jakby
              cokolwiek niedobrze. - Nie wytłukłam żadnej szyby! - zaprotestowałam z irytacją,
              nerwowo grzebiąc w torebce. - Wytłukło ją jakichś dwóch, którzy się tu pobili.
              Pękła, jeden w nią walnął głową. - Nadjeżdżając, widzieliśmy, jak wyleciała.
              Gdzie jest tych dwóch? Ulotnili się, co? Pani tu była zupełnie sama. Zrobiło mi
              się gorzej. - Odjechali samochodem. Na litość boską, przecież nie posądza mnie
              pan o chuligańskie wyczyny! Tu są ludzie dookoła, niechże pan znajdzie jakiegoś
              świadka! Mojemu życzeniu stało się zadość natychmiast. Od strony bazaru truchtem
              nadbiegł świadek w postaci starszawego ciecia ze sklepu z nasionami. - Ta pani






              brała udział w bijatyce! - oznajmił z triumfem. - Sam widziałem! To, że nie
              trafił mnie szlag na miejscu, zawsze uważałam za wielki cud. Sierżant widział
              dewastację szyby na własne oczy i stwierdził fakt obecności wyłącznie jednej
              osoby, to znaczy mnie. Cieć ze sklepu z nasionami upierał się przy swoim,
              uczestniczyłam w mordobiciu i koniec. Pewnie jestem pijana. Goniłam jakiegoś
              faceta, a potem się z nim pobiłam pod kioskiem. Usiłowałam wyjaśnić sytuację,
              zdając sobie sprawę, że to, co mówię, brzmi idiotycznie i nie będąc nawet w
              stanie podać numeru owego opla-combi, który rzekomo za mną jeździł. Tłumaczenie,
              że widziałam go w lusterku, odwrócony, a potem nie zwróciłam na niego uwagi ze
              zwyczajnego zaskoczenia, nikomu nie przemawiało do przekonania. Sierżant z
              lodowatą uprzejmością przepisywał sobie mój dowód osobisty. - Patrolujemy tu
              specjalnie, dodatkowo - poinformował mnie. - Są doniesienia, że w tym rejonie
              zdarzają się chuligańskie czyny. O pani zadecyduje kolegium... Uratował mnie w
              końcu mój własny dzielnicowy, uparłam się bowiem, żeby jechać do komisariatu.
              Dzielnicowy już mnie znał. Dał wiarę mojej wersji wydarzenia, przyjąwszy
              zeznania ciecia, jako dowód, że jednak nie znajdowałam się pod tym kioskiem sama
              i nie tłukłam tej szyby własnoręcznie. Z kolegium zrezygnował, niemniej notatkę
              sporządził. Poprzysięgłam sobie przy najbliższej okazji zapisać numer cholernego
              opla-combi. Okazji nie było, opel-combi przepadł, nie pokazał się więcej, a za
              to w jakieś dwa tygodnie później dzielnicowy złożył mi wizytę. Pogawędził mile
              na różne tematy, porozważał kwestię założenia nowych opon, wspomniał z
              rozbawieniem incydent przy kiosku, po czym spytał: - A ten Wiśniewski, co tu u
              pani przebywał, to dawno wyjechał? Wiśniewski, mój kuzyn, przebywał u mnie przez
              pół dnia i działo się to dwanaście lat temu. Zwątpiłam, czy dzielnicowemu o
              niego chodzi. - Jaki Wiśniewski? - spytałam z zainteresowaniem. - Stanisław.
              Ten, co mieszkał u pani.
              Nigdy w życiu nie mieszkał u mnie żaden Wiśniewski. Wizytę kuzyna trudno było
              nazwać zamieszkiwaniem. Stanisław mieszkał, owszem, był nawet moim mężem, ale z
              całą pewnością nie nazywał się Wiśniewski. Poczułam się nieco zdezorientowana. -
              W ogóle nie znam żadnego Stanisława Wiśniewskiego - powiedziałam stanowczo. -
              Przez ostatnie parę lat mieszkają tu, oprócz mnie, tylko moi synowie. Co to za
              jakiś? - Nawet jak był nie meldowany, to nic nie szkodzi - odparł dzielnicowy
              łagodnie i przyjaźnie. - Mnie idzie tylko o to, kiedy on wyjechał. Może pani
              powiedzieć, nikt się nie będzie czepiał. Zaczęłam się usilnie zastanawiać, co on
              może mieć na myśli. Jakaś nowa zagadka...? Chyba na złość przytrafia mi się to
              wszystko specjalnie dlatego, że chciałam mieć spokój. - W ogóle nie rozumiem, co
              pan mówi - wyznałam szczerze. - Pojęcia nie mam, o kogo panu może chodzić, bo
              jak żyję, takiego nie znałam. Różnych Wiśniewskich znam, ale Stanisława na pewno
              nie. Dlaczego on miał u mnie mieszkać? - Może jakaś pomyłka z imieniem? Ci
              Wiśniewscy, których pani zna, to kto? Bez oporu wymieniłam mu wszystkich znanych
              mi Wiśniewskich. Wyciągnęłam kalendarz i podałam ich adresy i numery telefonów.
              Dzielnicowy przepisał je sobie, zmartwiony i zakłopotany. - To drobiazg, chodzi
              o korespondencję - wyjaśnił mi. - Stanisław Wiśniewski pisał do nas i podał taki
              zwrotny adres. Adres nadawcy, znaczy. Ja przecież wiem, że to pani adres, ale
              miałem nadzieję, że pani o tym Wiśniewskim coś wie. Może przebywał tu u pani
              parę tygodni temu? Jeszcze raz zapewniłam go najuroczyściej w świecie, że ani
              parę tygodni, ani parę miesięcy, ani parę lat temu, ani w ogóle nigdy żaden
              Stanisław Wiśniewski u mnie nie przebywał. Tym bardziej nie mieszkał. - Chyba że
              tak się nazywa inkasent elektrowni - dodałam z lekkim powątpiewaniem. - Przebywa
              u mnie co dwa miesiące regularnie od lat. Ale to może pan łatwo sprawdzić. - A
              nie, inkasent nie - westchnął dzielnicowy. - Szkoda, już myślałem, że będzie mu
              można wreszcie odpowiedzieć. Ale jak nie, to nie, trudno... Nie zaprzątałam
              sobie głowy owym Wiśniewskim aż do chwili, kiedy zadzwoniła do mnie jedna z
              moich przyjaciółek, zatrudniona jako sekretarka w bardzo poważnej instytucji. -
              Słuchaj, coś dla ciebie! - powiedziała z przejęciem. - Ty lubisz takie dziwne
              rzeczy. Jest wielka sensacja, jakiś facet przysyła dolary gotówką do Narodowego
              Banku Polskiego. Pocztą, w poleconych listach. - Jaki facet? - zainteresowałam
              się grzecznie. - Nie wiadomo. Nikt go nie zna. Jakiś Wiśniewski, podaje fałszywy
              adres nadawcy. Moje niemrawe zainteresowanie w mgnieniu oka zapłonęło żywym
              ogniem. Wiśniewski...! - A jak mu na imię? - spytałam chciwie. - Przypadkiem nie
              Stanisław? - Stanisław, owszem. Przysłał już ze sześćdziesiąt tysięcy. W






              drobnych kwotach. Cały bank ma ubaw. A co, słyszałaś już o tym? - Jeszcze nie,
              ale mam nadzieję usłyszeć. Czekaj, zaraz do ciebie przyjeżdżam. Popędziłam do
              niej czym prędzej i dowiedziałam się całej historii ze szczegółami. Sprawa
              przedstawiała się następująco: Przed paroma miesiącami sekretarka prezesa
              Narodowego Banku Polskiego pokwitowała odbiór poleconej przesyłki i razem z
              resztą korespondencji zaniosła ją swojemu szefowi. Prezes był zajęty. Nie
              przerywając rozmowy telefonicznej, spojrzał na sekretarkę i gestem polecił jej
              przejrzeć wszystko samej. Sekretarka zabrała listy z powrotem do siebie,
              przejrzała, zrobiła kilka notatek, wreszcie na końcu otworzyła dużą, szarą,
              porządnie zaklejoną kopertę. Wewnątrz znajdowało się 2400 dolarów gotówką w stu-
              i pięć-dziesięciodolarowych banknotach, oraz kartka pochodząca z marginesu
              gazety, z napisem: "Na skarb państwa". Napis był wykonany długopisem,
              drukowanymi literami, najwyraźniej w świecie rysowanymi nie odręcznie, a przy
              linijce. Sekretarka odwróciła kopertę i spojrzała na adres nadawcy. Stanisław
              Wiśniewski, zamieszkały w Warszawie przy ulicy Olkuskiej 86. Ulicy Olkuskiej nie
              znała i numer nie obudził w niej żadnych podejrzeń, ale i tak poczuła się
              troszeczkę zaskoczona przesyłką. Nie co dzień obywatele kraju dostarczają
              skarbowi państwa w prezencie dolary żywą gotówką. Przez chwilę przyglądała się w
              zadumie banknotom i kopercie, po czym znów udała się do szefa. - Jakiś patriota
              - powiedział prezes bez wielkiego wrażenia. - Niech pani prześle z notatką do
              wydziału dewizowego. Sekretarka spełniła polecenie.
              W wydziale dewizowym zaksięgowano sumę jako dar obywatela Wiśniewskiego i
              odesłano do skarbca. Sekretarkę wicedyrektora tegoż wydziału tajemniczy osobnik,
              tak hojny dla ojczyzny, zaciekawił tylko przelotnie. Następna duża, szara
              koperta przyszła w miesiąc później. Była większa niż poprzednia, znacznie
              bardziej wypchana i zawierała sumę sześciu tysięcy dolarów w różnych banknotach,
              od jednego do stu. Otworzył ją sam prezes, który przyjrzał się przesyłce i
              wezwał sekretarkę. - Zdaje się, że już mieliśmy coś takiego - powiedział. - Nie
              przypomina sobie pani, czy to ten sam? - Ten sam - odparła sekretarka,
              zajrzawszy do dokumentów. - Stanisław Wiśniewski, zamieszkały na Olkuskiej. Kto
              to taki? - Nie mam pojęcia. Niech pani prześle do wydziału finansowego z uwagą,
              żeby sprawdzili, czy nie fałszywe. Może on je produkuje? Dolary okazały się
              najprawdziwsze w świecie. Suma wielkością nie wywołała wstrząsu wśród
              pracowników NBP, przyzwyczajonych do dużych liczb, żadna sensacja zatem nie
              wybuchła. Kopertę wyrzucono, tak samo jak poprzednią. W dwa tygodnie później
              tajemniczy Wiśniewski przysłał dwa tysiące, tym razem drobnymi. Zapisany
              drukowanymi literami margines niesprecyzowanej gazety znów informował o
              przeznaczeniu dóbr na skarb państwa. Kiedy w odstępie kilku dni przyszły jeszcze
              trzy przesyłki, zawierające razem 7200 dolarów, sekretarka wicedyrektora
              wydziału dewizowego poczuła się nieco zaintrygowana. Dwie ostatnie koperty wraz
              z marginesami gazety na wszelki wypadek schowała i zadzwoniła do sekretarki
              prezesa, która była jej przyjaciółką. - Słuchaj, co z tym Wiśniewskim od
              dolarów? - spytała ciekawie. - Kto to jest? - Nie mam zielonego pojęcia. Pewnie
              szaleniec. - A co minister na to?
              - Nic. Mówi, że chyba jakiś patriota. Ale moim zdaniem patriota wymieniłby je po
              urzędowym kursie na złote polskie, a nie dawał w prezencie. Uważam, że raczej
              bogaty obłąkaniec. - Żeby chociaż pisał, że na Zamek, to jeszcze można by
              zrozumieć. Ale tak zwyczajnie, na skarb państwa i już? - Moja droga, ja sama się
              dziwię... Kilka tygodni był spokój, po czym Wiśniewski popadł w szaleństwo.
              Prawie codziennie albo co drugi dzień przychodziły szare, wypchane koperty,
              zawierające gotówkę w obcej walucie. Całość wzbogacających skarb państwa
              podarunków przekroczyła 50 tysięcy dolarów. Darowizny na rzecz państwa nie
              stanowią tajemnicy urzędowej, wszyscy pracownicy NBP zdradzili zatem swoim
              najbliższym szczegóły dziwnej postawy szlachetnego Wiśniewskiego. Najbliżsi,
              mniej otrzaskani z sumami idącymi w dziesiątki tysięcy dolarów, poczuli-się
              zaintrygowani i wzruszeni i puścili rzecz dalej. Wzruszyło się więcej osób, nikt
              jednakże nie umiał znaleźć rozsądnego wytłumaczenia. Wiśniewski po szaleńczym
              zrywie niejako usystematyzował swoją działalność, przysyłając pieniądze
              regularnie co dwa tygodnie. Trwało to jakiś czas, po czym przycichło. Po tym
              nadeszło 5 tysięcy za jednym zamachem, drobnymi, tym razem ulokowane w pudełku
              po dwóch kilogramach wafelków w czekoladzie produkcji fabryki "Olza" w






              Cieszynie. W Cieszynie właśnie mieszkał mój kuzyn, Wiśniewski... Zaraz po owych
              pięciu tysiącach drobnymi mąż sekretarki wicedyrektora wydziału dewizowego
              wyjeżdżał w podróż służbową do NRD na trzy tygodnie i zostawiał żonę z
              samochodem bez klaksonu. Pakując się, udzielał jej instrukcji. - Nie możesz tak
              jeździć - mówił z troską. - Pierwszy milicjant cię złapie. Ja już nie zdążę,
              więc musisz to załatwić sama. Pojedziesz do elektryka na Olkuską, on jest czynny
              do piątej, umówisz się z nim i załatwi ci od ręki. - Gdzie ta Olkuska? - spytała
              sekretarka, niezadowolona z komplikacji. - Na Mokotowie. Od Puławskiej odchodzi,
              pomiędzy Dolną a dworcem PKS. W razie gdyby on się uparł, że trzeba kupić
              nowy... - Czekaj, czekaj! - przerwała sekretarka pośpiesznie. - Na jakiej,
              mówisz? Na Olkuskiej? - Na Olkuskiej. Bo co? - Ależ na Olkuskiej mieszka ten
              Wiśniewski, który przysłał nam już prawie siedemdziesiąt tysięcy dolarów! Tak,
              oczywiście! Olkuska osiemdziesiąt sześć! - Co ty powiesz? - zdziwił się mąż,
              wracając do pakowania i nagle znów się wyprostował. - Ile? Osiemdziesiąt sześć?
              - Osiemdziesiąt sześć.
              Mąż patrzył na sekretarkę zdumiony.
              - Bzdura! Osiemdziesiąt sześć! Tam w ogóle nie może być takiego numeru! Ta cała
              ulica składa się z paru domów, to jest taki kawałek jak stąd do najbliższej
              latarni! Pomyliłaś się chyba? - Ależ skąd! Pamiętam doskonale, mam przecież te
              koperty od niego. Może ta ulica jest tak dziwnie numerowana? Mąż za dwie godziny
              miał samolot do Berlina, nie mógł zatem zająć się rozwikłaniem tajemnicy. Wrócił
              do pakowania, bardzo zadowolony. - W ten sposób mam pewność, że pierwsze, co
              zrobisz, to załatwisz klakson - rzekł z satysfakcją. - Z samej ciekawości
              pojedziesz na tę Olkuską. Zrób to dla mnie i jedź w godzinach pracy, kiedy ten
              elektryk będzie otwarty... Sekretarka odwiedziła ulicę Olkuską nawet dwa razy,
              znalazła elektryka i przekonała się niezbicie, że numer 86 jest czystą i
              nieskalaną fikcją. Bardzo przejęta, zadzwoniła do przyjaciółki. - Słuchaj,
              powiedz ministrowi przy okazji, że ten Wiśniewski w ogóle nie istnieje. A jeśli
              istnieje, to w każdym razie nie na Olkuskiej. Byłam i sprawdzałam, tam w ogóle
              nie ma takiego numeru. Wiadomość błyskawicznie rozeszła się po całym banku i
              wywołała lekkie poruszenie. Dobroczyńca najwyraźniej w świecie chciał pozostać
              nie rozpoznany i podał fałszywy adres. Złośliwi wysuwali wprawdzie
              przypuszczenia, iż na skutek zaburzeń umysłowych, których dowodem mogła być jego
              działalność, sam nie wie, gdzie mieszka, większość jednakże była za świadomą
              chęcią ukrycia swojej osoby w cieniu. Szlachetny Wiśniewski zaczął budzić
              niepokój i nieufność. - Czy nie należałoby zawiadomić milicji? - spytała
              niepewnie sekretarka wicedyrektora. Wicedyrektor zamyślił się. - Czy ja wiem?
              Nie widzę tu żadnego przestępstwa, w końcu każdemu wolno przysyłać na skarb
              państwa, co zechce. Może facet wysyła w tajemnicy przed rodziną? Chociaż znów, z
              drugiej strony, jeżeli uzyskuje te pieniądze z jakichś nielegalnych źródeł... W
              każdym razie należy zadziałać delikatnie i taktownie... Delikatnie i taktownie
              poinformowano milicję o dziwolągu, tak na wszelki wypadek. Milicja, również na
              wszelki wypadek, zainteresowała się przesyłkami i wówczas wykryto, iż jeden raz,
              na początku patriotycznej działalności, Wiśniewski podał inny adres nadawcy. Był
              to właśnie mój adres... Moja przyjaciółka wszystkie szczegóły znała doskonale,
              była bowiem zarazem przyjaciółką obydwóch tamtych sekretarek. Mnie również
              znała, ale na adres nie zwróciła uwagi, nie skojarzył jej się. Byłam zdania, że
              Wiśniewski podał po prostu byle jaką ulicę i byle jaki numer, trafiając na mnie
              przez czysty przypadek, mój niepokój budziła jednakże drobnostka. Mianowicie
              pudełko z Olzy i kuzyn w Cieszynie... Po namyśle uznałam, że powinnam o tym
              powiedzieć dzielnicowemu. Nie dlatego, żebym podejrzewała kuzyna o posiadanie
              setek tysięcy dolarów, taką ewentualność mogłam spokojnie wykluczyć, ale
              tajemnica istniała tu jakaś niewątpliwie i dobrze ją było rozwikłać. Milicja
              zawsze twierdzi, że może jej się przydać każda informacja i nie należy samemu
              rozstrzygać, która jest ważna, a która nie. Proszę bardzo, mogę służyć następną
              informacją. Dzielnicowy przyjął wiadomość wdzięcznie, acz bez wielkiego zapału.
              - Pudełko po tych wafelkach można znaleźć w każdym sklepie - rzekł z
              weschnieniem. - A w ogóle to tu nie ma przestępstwa. Głupia sprawa...
              Ciągle byłam zajęta, ale dla relaksu zdecydowałam się zrobić brydża, jedynego na
              przestrzeni wielu miesięcy. Paweł skręcił nogę i kulał, obiecałam zatem, że ich






              po brydżu odwiozę. Obietnicę spełniłam, po północy wszyscy razem zeszliśmy na
              dół i za wycieraczką stojącego na parkingu samochodu ujrzałam jakąś kartkę. W
              pierwszej chwili pomyślałam, że mandat, i zdziwiłam się, za co, bo stałam
              przecież w miejscu specjalnie do tego przeznaczonym, po czym wyjęłam ją i
              przeczytałam. Krzywymi kulfonami było na niej napisane: "Dziobaty jeździ do
              Zalesia". Nic więcej, żadnej daty ani podpisu, w ogóle nic, tylko ta osobliwa
              informacja o nie znanym mi dziobatym. Po wydarzeniach z oponami takie drobnostki
              nie robiły na mnie wrażenia, sprawdziłam tylko, czy wycieraczki działają. Całą
              drogę zastanawialiśmy się, o co tu może chodzić, i w końcu uznaliśmy komunikat
              za pomyłkę. Wetknięto go mnie, zamiast komuś innemu. Normalna rzecz, pomyłki
              przytrafiają się na każdym kroku. Następnie zadzwoniła Lalka... Nie, nie tak,
              wtedy zadzwonił Gaweł... Zawahałam się, chronologia zaczęła mi kuleć. Lalka czy
              Gaweł...? Gaweł oczywiście, Lalka zadzwoniła znacznie wcześniej. Padał wtedy
              deszcz ze śniegiem, był koniec zimy, przeoczyłam ją w tym rozpamiętywaniu
              dziwowisk, nie miała z nimi nic wspólnego. Zaraz, czy rzeczywiście...? Moja
              przyjaciółka. Lalka, zadzwoniła któregoś popołudnia, komunikując, że zepsuł jej
              się samochód i żądając, żebym ją natychmiast przewiozła z Ochoty na Mokotów. -
              Próbowałam znaleźć taksówkę, ale w ogóle mowy nie ma!
              - powiedziała, wściekła i zdenerwowana. - Nikogo nie ma w domu, ja nie wiem,
              gdzie się wszyscy pętają przy takiej pogodzie! Nie wyniosę go przecież na tę
              mokrą zamieć! - Kogo nie wyniesiesz? - Samsona! Na litość boską, przyjedź,
              czekają na mnie! Samson to był jej kot, syjamski, cudownej piękności. Nie mogłam
              pojąć, po jakiego diabła wlecze kota na miasto w takie okropne popołudnie.
              Chaotycznie mówiła coś o ślubie. - Czekaj, opamiętaj się, zaraz przyjeżdżam,
              tylko nic nie rozumiem. Po co ci kot na ślubie?! Co za ślub? - No przecież nie
              mój, do diabła! Samsona! Umówiony jest na dzisiaj do jednej kotki, ten cholerny
              samochód mi wysiadł, zgubiłam kartkę z nazwiskiem i telefonem tych ludzi, ta
              kotka czeka, rozumiesz, trzeba ich koniecznie dzisiaj skojarzyć, rany boskie,
              nie gadaj tyle, tylko przyjeżdżaj! Prędzej! Nie wdając się w dodatkowe
              wyjaśnienia, rzuciłam słuchawkę i wyleciałam z domu w okropnym pośpiechu,
              zarażona zdenerwowaniem Lalki, niepewna, czy znajdziemy tych ludzi, skoro
              zgubiła kartkę. Dla kotów gotowa byłam jednakże na wszelkie poświęcenia. Okazało
              się, że Lalka adresu istotnie nie zna, ale drogę i dom pamięta. Samson,
              przyzwyczajony do samochodu, nie życzył sobie siedzieć w koszyku, wylazł i
              rozwalił się na tylnym siedzeniu. Przy każdym hamowaniu pomiaukiwał z niechętną
              urazą. - Nie lubi, jak się hamuje, bo go wtedy spycha - poinformowała mnie
              Lalka. - Zawsze tak jeździ. Nie należy go teraz zdenerwować, sama rozumiesz.
              Jedź powoli. Wymagania Samsona uznałam za nieco wygórowane, przy panującej aurze
              doprawdy nie można było zarzucić mi, że jadę prędko. Bez trudu znalazłyśmy
              siedzibę narzeczonej, piękną willę przy Goszczyńskiego. - Czy mam tu czekać na
              zakończenie tych oczepin? - spytałam z lekkim niepokojem. - Czy też zadzwonisz
              do mnie po wyjściu małżonków z łożnicy? Bo niby jak masz zamiar wracać? -
              Odwiozą mnie. Oszalałaś, czekać tyle czasu! Nie wiadomo jak długo to będzie
              trwało, ona jest panienką i może mieć opory. Zapomniałam, jak jej na imię, zdaje
              się, że Malwina, a pani domu Kasia albo może odwrotnie. Oni by po mnie
              przyjechali, ale nie miałam jak ich zawiadomić, jak dzwonili, to ten bydlak
              jeszcze chodził, dopiero teraz nawalił. Cześć, dziękuję, opowiem ci wszystko
              wieczorem...! Przed północą Lalka zadzwoniła i złożyła mi raport, chichocząc bez
              opamiętania. - Słuchaj, koty to nic, oboje od razu przypadli sobie do gustu, ta
              Kasia jest prześliczna, chyba jeszcze piękniejsza niż Samson, ale za to państwo
              domu...! Niech skonam, istne kino! Zaciekawiła mnie nadzwyczajnie. Zażądałam,
              żeby natychmiast przestała się głupio śmiać i mówiła jak człowiek. Niebotycznie
              rozbawiona Lalka, rżąc w telefon, wyjawiła wreszcie, że odbyły się dwa wesela.
              Samson zainteresował się piękną Kasią i z wielkim ogniem okazywał jej uczucia,
              pani domu przyglądała się im czule i z rozrzewnieniem, pan domu natomiast popadł
              w przesadę. Po bardzo krótkiej chwili sypnął nagle z oczu iskrami, prychnął
              dziwnie, poderwał się z fotela, chwycił małżonkę za rękę i siłą wywlókł ją z
              pokoju, brutalnie przerywając jej kontemplację kociej pary. "Ależ, Karolu...!" -
              krzyknęła dama z zażenowaniem, po czym znikła za małżonkiem w głębiach domu.
              Wrócili po pewnym czasie, jednakże nie trwale. Pana domu najwyraźniej opętał
              jakiś szał albo temu Samsonowi zazdrościł, albo postanowił mu dorównać ze






              względów ambicjonalnych, dość że większą część czasu Lalka spędziła w
              samotności, nie bardzo wiedząc, jak się zachowywać w krótkich chwilach obecności
              małżonków. Z zakłopotania nadużyła nieco koniaczku i teraz jest ubzdryngolona. -
              Mam nadzieję, że nie zostawili cię na łasce losu? - spytałam, rozweselona
              relacją. - Odwieźli cię, mimo wszystko? - Oczywiście. Pan Karol mnie odwiózł.
              Obaj z Samsonem byli bardzo zadowoleni z siebie. Pani Malwina mnie subtelnie
              przepraszała, wiesz, ona jest nadzwyczajnie podobna do tej swojej kotki. Samson
              w ogóle nie reagował na hamowanie, ale to może dlatego, że miał się gdzie
              rozwalać. Jechaliśmy oplem-combi, cały tył usłany materacami na miękko... Opel-
              combi...!!! Spojrzałam na zegarek. Była godzina szósta trzydzieści. Lalka na
              ósmą szła do pracy, najwyższy czas, żeby już wstała... - Słuchaj, jakiego koloru
              był ten opel-combi, którym cię pan Karol odwoził z Samsonem? - spytałam bez
              żadnych wstępów. - Wtedy, w zimie, kiedy go ożeniłaś z Kasią? - Czyś zwariowała?
              - powiedziała wyrwana ze snu Lalka przerażonym głosem. - Jakiego znowu pana
              Karola ożeniłam, z jaką Kasią?! O czym ty mówisz?! - Samsona z Kasią. Z tą kotką
              na Goszczyńskiego. Odwozili cię oplem-combi. Jakiego on był koloru? Lalka
              zaczęła przytomnieć. - Matko boska, zupełna wariatka! Czy ty nigdy nie sypiasz?
              Skąd ja mam wiedzieć, jakiego on był koloru, ciemno było, śnieżna zawieja,
              błoto, z tego błota był pewnie czarny, po diabła ci jego kolor?! - Przypomnij
              sobie. Może ci coś wpadło w oko. I tak już musisz się obudzić, bo idziesz do
              pracy. - No idę, ale do siódmej mogłam spać. Czekaj, rzeczywiście, coś mi się
              przypomina... Chyba mignęło mi w oczach, jak wyjechał z garażu i stał pod
              lampą... Jasny. Jakiś jaskrawy. Czy nie żółty...? Tak, chyba żółty... Bo co? -
              Bo nic. Tak sobie pytam. - Idiotka!!! - wrzasnęła Lalka ze śmiertelnym
              oburzeniem. - Wyrywasz mnie ze snu o wschodzie słońca, żeby pytać tak sobie?!!!
              - A, nie. To już ci powiem. Dzieje się coś podejrzanego, popełniono zbrodnię,
              tu, niedaleko mnie. Wygląda na to, że żółty opel-- combi ma z tym coś wspólnego.
              Sama rozumiesz... Zbrodnia Lalkę usatysfakcjonowała. Przestała się czepiać o
              wyrwanie ze snu i zainteresowała szczegółami. Wyjawiłam je w skrócie, żeby się
              nie połapała, iż związek opla z morderstwem jest wyłącznie moim prywatnym
              wymysłem. - Ale, słuchaj! - przypomniała sobie nagle - on chyba tego opla już
              dawno sprzedał. - Skąd wiesz? - Bo jak mnie odwoził, to mówił, że musi go
              sprzedać i kupić coś innego. Jego żonie kolor nie pasuje. Musi sprzedać albo
              przelakierować. Tak czy inaczej, żółtego już nie ma. - Myślisz, że od razu
              spełnił życzenie żony? - No pewnie! Z tego, co widziałam, to on ma na jej tle
              kompletnego fioła. Ręczę ci, że spełnił. Ja u nich zresztą byłam jeszcze raz, po
              dwóch miesiącach, jak Kasiunia już miała dzieci. Cztery sztuki uległa,
              prześliczne! Od razu wszystkie poszły do ludzi... Wróciłam do rozmyślań. Nie
              warto już było kłaść się spać. Lalka poplątała mi nieco i chronologię wydarzeń,
              i sens, należało to jakoś uporządkować. Po informacji o dziobatym zadzwonił
              Gaweł... Zadzwonił, spytał, czy już się odczepiłam od świętego Jerzego,
              oznajmił, że ma do mnie interes i w kwadrans później przybył z półkilową puszką
              kawy, bo nie znosił herbaty. Na wszelki wypadek wolał się zabezpieczyć.
              Zaczekał, aż zaparzę, po czym ostrzegł mnie przed Baśką. - Ty masz jakieś
              podejrzane znajomości - rzekł z naganą. - Ja ci radzę, z tą Makowiecką to ty
              uważaj. Zaciekawiłam się i zażądałam wyjaśnienia, co ma na myśli, Gaweł
              bliższych wyjaśnień odmówił, a za to powtarzał wciąż, że Baśka stanowi
              towarzystwo nie dla mnie, ponieważ ona jest mądra, a ja głupia. Próbowałam się
              dowiedzieć, jak mam uważać i na czym to uważanie ma polegać, ale tego również
              nie sprecyzował. Na pytanie, czy zna Baśkę osobiście, wyznał, że nie, co nie
              przeszkadza mu przewidywać, iż będę przez nią miała kłopoty. Nie chciał
              rozszerzyć tematu, w kółko powtarzając jedno i to samo. Trochę się domyślałam, o
              co mu może chodzić. Baśka od czasu do czasu, zazwyczaj wtedy, kiedy się
              pokłóciła z Pawłem, opuszczała dom i spędzała wieczór w gronie swych dawnych
              kumpli, przeważnie kierowców i mechaników, dając im okazję do szampańskiego
              ubawu w lokalach jak najniższej kategorii. Przeciwko wyższej stanowczo
              protestowała. Twierdziła, że odzywa się w niej zdegenerowana krew przodków i
              musi dać ujście waporom, bo inaczej obrzydniemy jej wszyscy. Nie wtrącałam się
              do tej profilaktycznej działalności, uważając to za prywatną sprawę jej i tych
              przodków i nie czując w sobie postępów demoralizacji. Paweł również już dawno
              zrezygnował z protestów i przesypiał te eskapady błogim i niezmąconym snem. Co






              tego Gawła napadło, żeby ni z tego, ni z owego zacząć mnie przed nią ostrzegać,
              nie byłam w stanie pojąć. Bez najmniejszych skrupułów porozumiałam się w tej
              kwestii z Baśką, która zmartwionym głosem oświadczyła, że również nic nie wie,
              Gawła nie zna, a w podrzędnej knajpie nie była już przeszło trzy miesiące.
              Przypomniałam jej właśnie o tej możliwości, więc zapewne się wkrótce wybierze.
              Paweł będzie mi wdzięczny... Przeklęłam głupie gadanie Gawła i wycofałam się z
              tematu. Następnie przyszła do mnie zdenerwowana Janka i oznajmiła, że Donat jest
              jakiś dziwny i ona tego dłużej nie zniesie. Wychodzi wieczorem z domu i wraca
              Bóg wie kiedy, nieskalanie trzeźwy, a przy tym kompletnie nic nie mówi. - W tym,
              że nic nie mówi, nie ma chyba nic dziwnego - zauważyłam. - Byłoby dziwne, gdyby
              nagle stał się rozmowny. - On nie tylko nic nie mówi, on już w ogóle nie znosi,
              żeby się do niego odzywać. Chciałam powiedzieć, że mój mąż przed samym rozwodem
              miał dokładnie te same objawy, ale ugryzłam się w język, żeby jej nie
              zdenerwować ostatecznie. Przyszła mi na myśl podrywka, nie wyjawiłam tego głośno
              z tych samych przyczyn. Janka rozważała duchowe stany Donata. - On jest chyba
              ciągle czymś zdenerwowany. Albo z czegoś niezadowolony. Albo jeszcze coś innego.
              Nie wytrzymam tego, on mnie w końcu do grobu wpędzi. Uczyniłam przypuszczenie,
              że może Donat wplątał się w jakąś aferę. - Coś by chyba z tego miał, nie? -
              odparła Janka z goryczą. - Jeszcze nie słyszałam o takich, co nic nie mają z
              afery od początku do końca. Poza tym nie wiem, skąd by mógł wziąć aferę w tym
              całym planowaniu przestrzennym. Przestrzeń kradną czy jak. . .? Kradzież
              przestrzeni wydała mi się wątpliwa. Zachowanie Donata istotnie wyglądało dość
              zagadkowo. Pożałowałam, że mam tak mało czasu, gdybym miała więcej, mogłybyśmy
              go ewentualnie wyśledzić i zorientować się, co go gryzie. Próbowałam pocieszyć
              Jankę, ale udało mi się to w nikłym stopniu. Następnie znów zdenerwował mnie
              Gaweł. Podjechałam na parking przy Hożej z zamiarem znalezienia miejsca i
              odwiedzenia sklepu filatelistycznego i ujrzałam wyjeżdżający właśnie jego
              samochód. Gaweł na mój widok zatrzymał się, wyskoczył z niezwykłym pośpiechem i
              dopadł mojego okna. - Co ty tu robisz? - spytał z oburzeniem. - Tam się pali
              twój dom, a ty sobie jeździsz po mieście?! Osłupiałam tylko na krótką chwilę, po
              czym wystartowałam nie gorzej niż straż pożarna. Gaweł nie zwykł robić takich
              głupich dowcipów, a w owym palącym się domu miałam kilka drobiazgów, które
              wolałabym uchronić przed zniszczeniem. Zrobiłam rekord trasy, po czym
              stwierdziłam, że dom stoi najspokojniej w świecie i nic się nie pali ani obok,
              ani w ogóle nigdzie. Na wyrażoną przez telefon pretensję Gaweł szybko oznajmił,
              że widocznie mu się tylko zdawało i że powinnam mu być wdzięczna za troskę. Ni z
              tego, ni z owego nabrałam nagle przekonania, że łże i chodziło mu wyłącznie o
              to, żeby z niewiadomych powodów usunąć mnie z ulic miasta. Zadziwiające jakieś
              zaślepienie sprawiło, że ciągle jeszcze nie zwracałam na to wszystko uwagi i
              ciągle absorbowały mnie jedynie promienie kosmiczne oraz to małe z dnem.
              Zaczęłam się łamać, kiedy Baśka łzawym głosem zażądała huculskiego wzoru do
              haftu, który miałam narysowany na papierze milimetrowym i który pochodził ze
              starej poduszki jednej mojej przyjaciółki. Upierała się tak, że w końcu
              przewróciłam do góry nogami całe mieszkanie, żeby jej znaleźć ów ludowy wzór, po
              czym zaświtało mi w głowie, że nad tym małym z dnem ciąży chyba jakaś klątwa.
              Nic nigdy nie napotykało równie nieznośnych i kretyńskich przeszkód! W dwa dni
              później mój syn wyprodukował śmierdziela, no a potem zadzwonił świętej pamięci
              nieboszczyk Dutkiewicz... W chwili kiedy musiałam przerwać rozmyślania, żeby
              zgodnie z umową spotkać się z majorem w komendzie, wiedziałam tylko jedno.
              Żadnego z tych wspomnień nie mogę wyjawić, dopóki sama nie rozwikłam, co w tym
              tkwi i kto się z nimi wiąże. Mur-beton, komuś bym zaszkodziła, diabli wiedzą,
              komu i jak... Major odwalił do południa gigantyczną pracę. Wiedział już wszystko
              o mnie, o moich oponach, o napadzie na kiosk, o Maciusiu i o Wiśniewskim. Jak
              żyję, dla nikogo nie byłam tak interesująca i nikt nie poznawał mnie równie
              dokładnie. Wątpiłam, czy istnieje jeszcze coś, czego nie wie, i podejrzewałam,
              że zadaje pytania wyłącznie dla sprawdzenia mojej prawdomówności. - Pani zna
              tego pana Rakiewicza - rzekł tonem miłej towarzyskiej pogawędki. - Kto to
              właściwie jest i co on robi? - Według mojego rozeznania, tak zwane wielkie
              interesy - odparłam trochę niepewnie, bo w gruncie rzeczy nie miałam pojęcia, co
              robi Gaweł. - Z zawodu wyuczonego jest farmaceutą. Zdaje się, że produkuje
              kosmetyki na eksport, ale głowy za to nie dam. - I to mają być te wielkie






              interesy? - Niezupełnie. Interesy polegają raczej na przedsięwzięciach
              handlowych, o których pan Rakiewicz niekiedy informuje mnie z triumfem. Okazuje
              mi zaufanie i daje do zrozumienia rozmaite rzeczy. Nie wiem, czy nie powinnam
              ich ukryć przed panem. Major spojrzał na mnie z wyraźnym wyrzutem. - Ja się nie
              zajmuję przestępstwami gospodarczymi, tylko morderstwem. Jedyne, co mnie
              interesuje, to ewentualny związek różnych osób z tą konkretną sprawą. I niech mi
              pani tylko nie usiłuje tłumaczyć, że pani wie lepiej, kto może mieć ten związek,
              a kto nie. - Wcale nie zamierzam - odparłam z urazą. - Możliwe, że wyglądam na
              skończoną idiotkę, ale niech pan weźmie pod uwagę, że pozory czasem mylą. Jeśli
              chodzi o pana Rakiewicza, bez zdziwienia przyjęłabym wiadomość, że wymordował
              pół miasta dla potrzeb własnych. Mam tu na myśli co innego... - Co mianowicie? -
              Widzi pan, pana Rakiewicza znam dość luźno od wielu lat... - Co to znaczy dość
              luźno i od ilu lat? - No, luźno, to luźno. Jakąś część jego biografii znam
              bardzo dobrze, a innych części wcale. Widuję go różnie, czasem przez trzy dni
              pod rząd, a czasem co dwa lata. Wiem, gdzie mieszka, nie mam pojęcia, co robi, i
              jednego jestem pewna. Przy największych staraniach nie znajdzie pan w jego
              działalności nic nielegalnego. Specjalnie dba o to. - Dlaczego tak specjalnie? -
              Bo lubi podróżować. Musi być czysty jak łza, żeby nie mieć kłopotów z
              paszportem. Bóg raczy wiedzieć, co mi zdradził w tych swoich atakach zaufania i
              czy mu tu czymś nie zaszkodzę. Wolałabym nie. - Od jak dawna go pani zna? -
              Przypuszczam, że od czasów przedwojennych, ale z dzieciństwa nie bardzo go
              pamiętam. Jest ode mnie starszy o dziesięć lat, a jego rodzice znali moich
              rodziców. Spotkałam go przypadkiem po wojnie, po paru latach przerwy i od owej
              chwili trwa ta luźna znajomość. Major zapalił papierosa i w zamyśleniu zaczął
              się kiwać na krześle ku tyłowi w sposób, w jaki moje dzieci zdemolowały trzy
              krzesła w domu mojej matki i dwa we własnym. Z prawdziwą przyjemnością
              przyjrzałam się postępującej zagładzie mebla, z którym nie miałam nic wspólnego.
              Major wciąż trwał w zadumie, patrząc w przestrzeń, która rozciągała się gdzieś
              za moimi plecami. - Denat go znał - rzekł wreszcie. - Znał także panią
              Makowiecką. Czy oni też się znali? Pani Makowiecka i pan Rakiewicz? Sama się nad
              tym zastanawiałam. Byłam zdania, że tak, musiały istnieć powody, dla których
              Gaweł ględził o Baśce. Ostrzegał, że będę przez nią miała kłopoty...
              Rzeczywiście, zgadł doskonale. Widocznie wiedział, że tego Dutkiewicza utłuką,
              że Baśka da mu mój numer telefonu i jeszcze przeczuł w jasnowidzeniu, że
              nieboszczyk zadzwoni akurat do mnie. Pewnie sobie stawiał kabałę. Nic z tego
              wszystkiego nie zamierzałam wyjawić. - Nie wiem - powiedziałam ostrożnie. - Nie
              będę ukrywać, że panią Makowiecką zwyczajnie o to spytałam. Powiedziała, że go
              nie zna. Poza tym, doskonale pamiętam, że sama go jej pokazywałam na ulicy. Z
              daleka. Major przestał się kiwać na krześle i oparł łokcie na biurku, przenosząc
              wzrok z przestrzeni na mnie. - Nie będę pani mydlił oczu - rzekł stanowczo. -
              Sama się pani może domyślać, że interesują mnie wszystkie powiązania i wszelkie
              możliwe kontakty pomiędzy pani znajomymi. Kto kogo zna i w jakim stopniu? Na
              przykład, czy pan Rakiewicz zna pana Rokosza? Czy pan Rokosz zna panią
              Makowiecką? Czy pan Tarczyński zna pana Rakiewicza? Zaskoczył mnie tak, że na
              chwilę oniemiałam. - Na litość boską! - powiedziałam w osłupieniu. - Przecież to
              nie mnie zamordowano, tylko tego Dutkiewicza! Ja żyję, czy pan to przeoczył?! Co
              mają do tego moi znajomi? Major przyglądał mi się nieodgadnionym wzrokiem. -
              Wszystko wskazuje na to, że pani jest centralnym punktem afery. Jeszcze pani
              tego nie widzi? Niech się pani nad tym spróbuje zastanowić. Podobno lubi pani
              milicję... - Kocham - poprawiłam odruchowo. - Kocha pani, znakomicie. Skoro pani
              kocha, powinna pani dopomóc śledztwu... Opuściłam komendę z lekkim zamętem w
              głowie i poleceniem sporządzenia spisu wszystkich bliższych i dalszych
              znajomych, z zaznaczeniem, którzy z nich znają się nawzajem między sobą.
              Zastanawiałam się, czy mam ich numerować, czy też podkreślać kolorowym
              flamastrem. Stosowane przez majora metody prowadzenia śledztwa wydały mi się co
              najmniej oryginalne i smętnie pomyślałam, że zajęcia w najbliższym czasie nie
              zabraknie. Ożywioną działalność wywiadowczą na własną rękę zaczęłabym niechybnie
              od razu, gdyby nie to, że w dniu wręczenia majorowi spisu ' znajomych zadzwoniła
              Alicja. Zadzwoniła z Kopenhagi z zapytaniem, jak się robi kaczkę po pakistańsku,
              o której kiedyś opowiadałam. Zdziwiłam się, bo kaczkę po pakistańsku nauczyłam
              się robić u Ewy, podglądając prawdziwego Pakistańczyka, Ewę zaś Alicja miała






              niejako pod nosem, w Roskilde. Powiadomiłam ją o tym, ucieszyła się bardzo i
              rozłączyła. W dwie godziny później zadzwoniła ponownie i oznajmiła, że Ewa nie
              wie. Widziała, jak ja zapisuję, uważała zatem, że ona już nie musi, bo jedna
              osoba w zupełności wystarczy i teraz pamięta tylko, że dodawało się tam bardzo
              dużo różnych rzeczy w ściśle określonej kolejności. Co do rodzaju rzeczy wie, że
              z pewnością kaczkę. Wyciągnęłam wobec tego stary kalendarz, odczytałam jej, jak
              się to robi, następnie poradziłam, żeby zamiast kaczki zrobiła wołowe mięso po
              pakistańsku, co jest znacznie tańsze i mniej pracochłonne, a efekt prawie ten
              sam, po czym wreszcie spytałam, co ją napadło i po jakiego diabła jej ta cała
              robota. - Muszę wyprawić jubileusz - powiedziała Alicja i zachichotała
              histerycznie. - Dziesiątą rocznicę przyjazdu do Danii i pracy w tym biurze. W
              dodatku dostałam podwyżkę. Ma być cała rodzina, pół mojego biura i wszyscy
              rodacy. To znaczy, nie cała emigracja, tylko znajomi. I już przepadło, w żaden
              sposób się nie wyłgam, chyba żebym umarła. Rada, żeby wobec tego raczej umarła,
              nie wydała mi się w pełni słuszna. Tym bardziej obstawałam przy wołowym mięsku.
              Omówiłyśmy jeszcze resztę menu, po czym obiecałam wysłać jej barszczyk
              moskiewski i nieco alkoholu. - Tylko nie wysyłaj więcej niż pół litra na raz -
              ostrzegła Alicja nerwowo. - Wyślij parę razy po pół litra, może któreś przejdzie
              bez cła. Te dranie już mnie specjalnie pilnują i chyba nauczyli się na pamięć
              wszystkich polskich wódek. - Napiszę po angielsku, że to sok malinowy -
              zaproponowałam. - Albo czekaj, powiedz mi zaraz, jak jest po duńsku sok
              malinowy, to napiszę po duńsku. U nas nikt tego nie rozumie, a oni jak zwykle
              uwierzą w słowo pisane. Może przejdzie. Alicja zachwyciła się odkrywczą myślą,
              przeliterowała mi sok malinowy po duńsku i rozłączyła się. Natychmiast potem
              zadzwoniła Zosia. - Słuchaj - powiedziała, wyraźnie zła i zdenerwowana. - Czy ty
              umiesz robić rolmopsy? - Jasne, że umiem - odparłam, nieco zaskoczona tą dziwną
              zgodnością kataklizmów. - A co, ty też wyprawiasz jubileusz? - A, to już wiesz?
              - ucieszyła się Zosia. - No właśnie, chodzi o ten idiotyczny jubileusz. Chcę jej
              wysłać rolmopsy, bo przecież ona tam zwariuje z tą całą robotą. Zamierza jeszcze
              zrobić pierogi z kapustą. - Nie przejmuj się. Pierogów z kapustą nie zrobi, bo
              nie ma kapusty... - Ma! Ta cholerna gosposia Anity pojechała przedwczoraj i
              zabrała dla Alicji cztery kilo kiszonej kapusty! A grzyby ma jeszcze od zeszłej
              jesieni! Zaniepokoiłam się, oczyma duszy ujrzawszy Alicję w samym środku
              kuchennego piekła. Do gotowania nigdy nie miała ani talentów, ani najmniejszych
              skłonności. - Chyba jej ta gosposia pomoże? - Nie wiem. Przynajmniej te rolmopsy
              bym jej wysłała i miałaby z głowy przystawki. Polski folklor jest, rolmopsy,
              barszczyk, pierogi, a resztę może kupić gotowe. - Zrobi to mięso i upiecze gęś -
              uzupełniłam. - Nie wiem, czy zestaw jest idealny, ale za to na pewno oryginalnie
              i egzotycznie. Duńczycy pomyślą, że u nas taki zwyczaj, a nasi rzucą się na
              śledzie i nic więcej nie zauważą. Masz rację, pchaj te rolmopsy. - Kiedy ja ich
              nie umiem zrobić! Chyba, że mi pomożesz...? Kupię śledzie, oczyszczę, wymoczę i
              potem razem zrobimy. One mogą postać? - Oczywiście, że mogą. Czy to zdąży dojść?
              Nie spytałam jej, kiedy ta uroczystość. - Za trzy tygodnie. Mamy mało czasu.
              Jutro kupię śledzie... Mimo różnych szlachetnych cech charakteru na propozycję
              pomocy przy czyszczeniu śledzi jakoś się nie zdobyłam. Uzgodniłam z nią tylko
              termin produkcji smakołyków, przyjąwszy czas moczenia na czterdzieści osiem
              godzin, z czego połowę w wodzie, a połowę w mleku, po czym zajęłam się
              uzupełnieniem listy znajomych, bo przypomniałam sobie kilka przeoczonych osób.
              Pięć dni później w ogonku na Poczcie Głównej stanął jeden z przyjaciół Zosi,
              niejaki pan Sokołowski. Od siebie pan Sokołowski wysyłał do Szwecji pojedynczą
              paczuszkę, zawierającą pół kilograma czekoladek, Zosia zatem wykorzystała okazję
              i podrzuciła mu również rolmopsy. Rolmopsów było równe siedem kilo. Po głębokim
              namyśle obie z Zosią zgodnie wyliczyłyśmy, że dopiero ta ilość zaoszczędzi
              Alicji straszliwej rozterki. Gdyby ich było mniej, jedno z dwojga: albo
              zeżarłaby wszystko sama, nie pozostawiając nic dla gości, albo stałaby się
              ofiarą nadludzkiego samozaparcia i piekielnych katuszy. Siedmiu kilo w tak
              krótkim czasie sama pożreć nie zdoła, na próbowanie może sobie pozwolić i
              jeszcze goście będą mieli co jeść. Siedem kilo śledzi w metalowej puszce
              stanowiło ciężar nie dla kobiety, wobec czego został nim obarczony pan
              Sokołowski, który był niewątpliwie mężczyzną i któremu powinno być przecież
              wszystko jedno, czy wysyła jedną paczkę, czy dwie. Nieszczęśliwym przypadkiem






              akurat tego dnia pan Sokołowski miał dzikiego pecha. Wysiadło mu koło w
              samochodzie, w zapasowym popsuł się wentyl, zostawił w warsztacie
              wulkanizacyjnym pojazd i żonę, z którą umówił się, gdzie ma potem czekać, a sam
              popędził do dentysty. Następnie odebrał od Zosi rolmopsy, niepojętym sposobem
              rozminął się z żoną, ruszył przez miasto różnymi środkami lokomocji, nie mógł
              złapać taksówki, spóźnił się do pralni, nie zdążył odebrać zegarka z naprawy,
              część trasy przemierzył galopem i kiedy wreszcie dotarł do kolejki na Poczcie
              Głównej i postawił na podłodze piastowaną w objęciach paczuszkę, poczuł
              wyraźnie, że budzi się w nim serdeczna niechęć do marynatów. Dwie osoby przed
              panem Sokołowskim stał młody człowiek z wielką paką w rękach. Swoboda, z jaką
              młody człowiek operował swoją przesyłką, wskazywała, iż paka, jak na swoje
              rozmiary, jest zdumiewająco lekka. Uczulony na wagę rozmaitych przedmiotów,
              ugięty pod ciężarem rolmopsów, opływający potem, przeklinający w żywe kamienie
              Zosię, Alicję, śledzie i w ogóle tego, kto wymyślił pocztę, pan Sokołowski
              zwrócił uwagę na szczęśliwego osobnika i zawistnie zaciekawił się zawartością
              pakunku. W trakcie clenia i pakowania okazało się, iż ową zawartość stanowi
              puchowa, adamaszkowa kołderka, rozmiarów mniejszych niż normatywne. Pan
              Sokołowski podejrzał na deklaracji celnej młodego człowieka, że jest to kołderka
              dla dziecka i pożałował, że Alicja nie ma dziecka, bo wtedy może nie spraszałaby
              gości. Kołderka została zważona, oclona, opakowana i wrzucona do wózka, a młody
              człowiek znikł z horyzontu, nie zapisawszy się w niczyjej pamięci. Zaraz potem
              nadeszła kolej rolmopsów, których opakowanie wzbudziło lekkie wątpliwości. - Czy
              ta puszka jest zamknięta hermetycznie? - spytała nieufnie celniczka. - Tak,
              oczywiście - odparł stanowczo pan Sokołowski, który na myśl, że miałby wracać z
              tym balastem do Zosi, gotów był nawet przysięgać, iż stanowi litą całość z
              kuloodpornej stali. - Jeśli pani sobie życzy, to dla świętego spokoju mogę ją
              jeszcze okręcić parę razy sznurkiem - dodał pośpiesznie. - Niech pan okręci -
              zgodziła się celniczka i pozostawiła go własnemu losowi, z doświadczenia
              wiedząc, iż troska nadawców o całość przesyłek przewyższa wszystko, na co
              mogliby się zdobyć najbardziej sumienni pracownicy poczt. Siedem kilo rolmopsów
              zostało okręcone sznurkiem, zapakowane w papier, zawiązane ponownie,
              ostemplowane i wrzucone do wózka. Rzecz miała miejsce wieczorem, tuż przed
              zamknięciem działu paczek zagranicznych, ostatnia partia przesyłek pozostała
              zatem w przechowalni, z przeznaczeniem wyekspediowania dalej nazajutrz o
              poranku. Między wieczorem a porankiem istniała jednakże noc. Rolmopsy,
              pierwotnie ulokowane na dnie wózka, w przechowalni znalazły się na samym
              wierzchu całego stosu paczek. Rzucone dość niedbale, uderzyły bokiem o drewnianą
              skrzyneczkę z wysokoprocentowym alkoholem. Ściśle biorąc, nie tyle zostały
              rzucone, ile na skutek ciężaru wymsknęły się z rąk pracownika poczty. Alkohol
              nie poniósł żadnej szkody, puszka ze śledziami natomiast doznała niejakiego
              wstrząsu i wieczko, wbrew zapewnieniom pana Sokołowskiego nie stanowiące
              monolitu z całością, częściowo wyskoczyło. Nie całkowicie, jedną stroną
              zaledwie, ale dostatecznie, żeby wytworzyła się szparka. Kierowniczka działu
              przesyłek zagranicznych weszła rano do przechowalni razem z konwojentem i
              obydwoje natychmiast poczuli jakąś dziwną woń. Woń, ostra i nawet jakby
              apetyczna, wydała im się znajoma. Jak na komendę, obydwoje równocześnie
              pociągnęli nosami. - Coś śmierdzi - zauważył ostrzegawczo konwojent. - Boże
              jedyny - powiedziała kierowniczka blednąc. - Rozbiło się coś czy co? Co ci
              ludzie wysyłają?! Z żywym niepokojem przyjrzała się kupie paczek i ujrzała rzecz
              straszliwą. Z jednej paczki coś ciekło. Kilka pakunków pod nią wyraźnie zmokło,
              a wszystko razem śmierdziało ostro, apetycznie i przenikliwie. - Śledzie, niech
              skonam! - zawyrokował konwojent tonem zdumienia. W mgnieniu oka w całym dziale
              zapanowało okropne zdenerwowanie. Zniszczenie jednej paczki, to byłaby jeszcze
              drobnostka. Jedno odszkodowanie, jeden człowiek do przepraszania, nic takiego,
              może się zdarzyć. Ale tu nastąpił jakiś kataklizm, jakiś potop, Niaga-ra! W
              pierwszej chwili wydawało się, że nieodwracalnemu zniszczeniu uległy wszystkie
              paczki, jeśli bowiem nawet nie zamokły, to w każdym razie przeszły wonią nie do
              przyjęcia i nie do wywietrzenia! Mogły znajdować się w nich cenne tekstylia,
              kosztowne artykuły spożywcze, diabli wiedzą, co jeszcze... Przypuszczalna
              wysokość odszkodowania sparaliżowała przerażeniem umysły personelu. Oderwawszy
              od zwykłych zajęć jeszcze dwie pracownice, płacząc niemal ze zdenerwowania i






              wściekłości, urozmaiconymi słowy przeklinając tych idiotycznych nadawców,
              kierowniczka działu rozpoczęła przegląd zniszczeń. Po godzinie ciężkiej pracy
              uspokoiła się nieco, wyszło bowiem na jaw, że część transportu da się uratować,
              odszkodowanie za resztę zaś nie grozi poczcie bankructwem. Szczególnym trafem
              większość paczek zawierała napoje alkoholowe, które nie ucierpiały wcale, oraz
              lnianą bieliznę pościelową, którą w ogóle nie zawracano sobie głowy, wychodząc z
              założenia, że to i tak się często pierze, zaś w praniu wszelki ślad po śledziach
              szybko zginie. Spośród innych przedmiotów całkowitemu zniszczeniu uległa tylko
              kołderka, gruntownie zalana i przesiąknięta octem ze śledzi, oraz paczka z
              książkami, nie stanowiącymi na szczęście białych kruków. Niejakie wątpliwości
              wzbudziła ostro woniejąca sucha kiełbasa, ale po namyśle zdecydowano się
              wyekspediować ją, jak jest, liznąwszy, że woń śledzi kiełbasie nie przeszkadza,
              a być może podniesie nawet jej walory smakowe. Personel nieco ochłonął. Znacznie
              spokojniej już przystąpiono do sporządzenia stosownego protokołu i zredagowania
              zawiadomień dla pokrzywdzonych nadawców. Kierowniczka pisała protokół osobiście,
              kontrolerka dyktowała jej szczegóły zniszczeń. - Z tą książką kucharską będą
              kłopoty - powiedziała proroczo. - To się rozchodzi w jeden dzień, w księgarniach
              pewno już nie ma. Kierowniczka odłożyła długopis i jeszcze raz obejrzała dzieło
              w opłakanym stanie. - Ostatecznie da się przeczytać - stwierdziła filozoficznie.
              - Pani ją zostawi na boku, to już nadawca sam zdecyduje, czy chce wysłać taką,
              czy wcale. Co tam dalej? Kontrolerka z obrzydzeniem oglądała następny mokry
              przedmiot. - Kołderka puchowa - oznajmiła. - Kompletnie do niczego. - Przecież
              nie napiszę "kompletnie do niczego"! Niech pani mówi dokładnie. To z adamaszku?
              - Z adamaszku. - Adamaszek... Nie, nie tak. Pokrycie z adamaszku przemoczone w
              stu procentach, zafarbowane w postaci zacieków... I co, napisać, że śmierdzące?
              - Jeszcze jak śmierdzące! - Ale to trzeba jakoś inaczej! Cuchnące...? Też źle.
              - Przeszło zapachem śledzi - zaproponowała kontrolerka po namyśle. - Bardzo
              dobrze. Przeszło zapachem śledzi. Puch... Co z tym puchem? Skąd pani wie, że
              puchowa? - W deklaracji napisane. - Co napisane, to nieważne. Ludzie piszą różne
              głupstwa. Niech pani sprawdzi, może być gęsi puch, może być kaczy, może być z
              piórami, czy ja wiem? Może być z wełną... - Jak mam sprawdzić? Zajrzeć? - Niech
              pani rozetnie byle gdzie, przecież to i tak będzie do wyrzucenia. Kontrolerka
              sięgnęła po nożyczki krzywiąc się przecięła mokry adamaszek i wyciągnęła garść
              zawartości. - Puch - powiedziała. - Ale jakby z czymś. Faktycznie, wełna czy
              co...? Pogmerała we wnętrzu kołderki, wyciągnęła następną garść i nagle
              podniosła brwi. - O mój Boże, a cóż to takiego? - powiedziała ze zdziwieniem. -
              Papierem wypchali czy co? Sięgnęła głębiej. Kierowniczka przyglądała się jej
              ciekawie i z niejasnym niepokojem. Kontrolerka wyszarpnęła z wnętrza kołderki
              duży kłąb mokrego puchu, a wraz z nim kilka zielonych, podłużnych banknotów.
              Spojrzała na nie i zamarła. - Chryste Panie...! - wyszeptała kierowniczka
              zdławionym głosem. Przez długą chwilę obie trwały w bezruchu, ze zgrozą
              wpatrując się w zielone banknoty. Potem kierowniczka zerwała się z miejsca i
              przewróciła krzesło. - Niech pani nie rusza! - krzyknęła rozpaczliwie. - Niczego
              nie dotykać! Milicję...! Świadków...! Po dyrektora...!!! Oryginalnie faszerowana
              kołderka została uroczyście rozszarpana na drobne szczątki w obecności komisji,
              złożonej z władz poczty, celników i organów MO. Po starannym przeliczeniu
              zawartości stwierdzono, że wynosiła ona 5600 dolarów w postaci pięćdziesięciu
              sześciu banknotów studolarowych, intensywnie woniejących śledziami także po
              wysuszeniu. Jakość fałszowanego puchu poszła w zapomnienie. - Nieźle - rzekł z
              wyraźną uciechą porucznik Wilczewski. - Nadawca jest?
              Zarówno na paczce, jak i na deklaracji celnej występował jako nadawca niejaki
              pan Hieronim Kołodziej, zamieszkały w Warszawie przy ulicy Dolnej 34. Dane te
              wypisane były bardzo wyraźnie, długopisem, nieco krzywymi, drukowanymi literami.
              Dokładne obejrzenie szczątków cennej kołderki pozwoliło stwierdzić, iż jeden ze
              szwów pokrycia był pruty i zszywany ponownie, ręcznie, w sposób, imitujący
              szycie maszynowe. Producenta kołderki, którego i tak zapewne nie udałoby się
              odnaleźć, pozostawiono zatem w spokoju. - Mogliby, oczywiście, napychać to
              walutą tam, gdzie robią te kołdry i potem udawać, że ktoś inny, jakiś klient,
              pruł to sam i zeszywał - powiedział porucznik. - Ale w takie sztuki to ja już
              nie wierzę. Maliniak, skoczcie od razu do tego Kołodzieja, sprawa jest prosta,
              załatwimy to jeszcze dziś. Sierżant Maliniak w rekordowym tempie obrócił tam i z






              powrotem i przyniósł wieść niepokojącą. - Przy Dolnej 34 jest zakład dla nerwowo
              chorych - oznajmił posępnie. - I żadnego Kołodzieja tam nie ma. I w ogóle nie ma
              żadnego Hieronima ani wśród chorych, ani wśród personelu. Nikt niczego nie
              wysyłał, a na wczorajszy dzień wszyscy pacjenci mają alibi. - Adresat -
              powiedział krótko porucznik. Adresatem okazał się pan Olaf Bjarnsen, zamieszkały
              w Sztokholmie, przy Nytorsgatan 19 / III, co nikomu nie nasunęło na myśl żadnych
              skojarzeń. Porucznik zmienił zdanie i zaczęła mu się cała ta sprawa nie podobać.
              Na obliczu celnika wyraźnie widać było ulgę, że nie jest milicjantem. Personel,
              który poprzedniego wieczoru miał dyżur, został dokładnie przesłuchany. Nikt nie
              umiał sobie przypomnieć osoby, wysyłającej kołderkę, jedna z celniczek
              twierdziła tylko stanowczo, że jej zdaniem był to mężczyzna. Bliższych cech
              owego mężczyzny nie potrafiła określić. Niejaki zamęt we wspomnieniach
              wszystkich pracowników wprowadził pan Sokołowski, który swoimi rolmopsami
              dokładnie zapisał się w pamięci całego personelu z pakowaczami włącznie,
              usuwając w cień inne obsługiwane osoby. Porucznik Wilczewski postanowił dotrzeć
              do pana Sokołowskiego, natchniony zgryźliwą uwagą sierżanta Maliniaka: -
              Przyjdzie taki, zamieszania narobi i już nikt nic nie pamięta... Istniała
              możliwość, że pan Sokołowski był wspólnikiem łobuza, wysyłającego kołderkę,
              należało zatem czym prędzej go znaleźć. Nadawcą rolmopsów była wprawdzie, według
              deklaracji, kobieta, celniczka jednak przypomniała sobie bez trudu, iż wraz ze
              śledziami ów pan wysyłał drugą paczkę, zawierającą czekoladki. Odnaleziono
              deklaracje nadawców czekoladek. W charakterze samotnej sieroty występowało tylko
              jedno półkilowe pudełko, ekspediowane właśnie przez pana Sokołowskiego.
              Wszystkie inne paczki z czekoladkami miały bardziej urozmaiconą zawartość.
              Porucznik Wilczewski zanotował sobie adresy wszystkich nadawców z poprzedniego
              wieczoru, w tym adres Zosi i pana Sokołowskiego, po czym wpadł w zapał twórczy,
              zajrzał do książki telefonicznej i osobiście do nich zadzwonił. Przypadkowo
              obydwoje wcześniej wrócili z pracy, zastał ich zatem w domach. Nieco zaskoczeni
              i zaniepokojeni, zgodzili się przybyć natychmiast na Pocztę Główną. W
              oczekiwaniu na dwie najważniejsze osoby porucznik, ciągle w twórczym
              natchnieniu, wydał kilka zarządzeń. Kategorycznie zażądał wstecznej kontroli
              wszystkich dostępnych deklaracji celnych, domagając się wyłowienia z nich
              następujących elementów: po pierwsze pana Hieronima Kołodzieja, występującego w
              charakterze nadawcy, po drugie pana Olafa Bjarnsena, występującego w charakterze
              adresata, i po trzecie wszelkich poduszek, kołder, piernatów i innych podobnych
              przedmiotów występujących w charakterze przesyłek. Niebotycznie zdegustowany
              personel poczty zasiadł do pracy, a porucznik zajął się przybyłymi na wezwanie
              osobami. - Diabli nadali te cholerne śledzie - powiedział pan Sokołowski w
              smętnym rozgoryczeniu. - Mało, że się tego nadźwigałem, to jeszcze teraz jestem,
              zdaje się, podejrzany. Na różne podchwytliwe pytania porucznika pan Sokołowski
              odpowiadał chętnie i bez oporów, opisując kołderkę wiernie, szczegółowo i
              zgodnie z rzeczywistością. W porucznika zaczęła wstępować nadzieja. - To teraz
              niech pan powie, jak wyglądał ten facet. Niech pan się zastanowi i przypomni
              sobie możliwie wszystko. - Szczupły - odparł stanowczo i bez namysłu pan
              Sokołowski. - To pamiętam doskonale, bo od razu mnie zaciekawiło, że tak dużą
              paczkę tak swobodnie podnosi, a na atletę nie wygląda. Dopiero potem zobaczyłem,
              co jest w tej paczce. - W jakim wieku? - Młody.
              - Co to znaczy młody? Ile mógł mieć lat?
              - Czy ja wiem? Jakieś dwadzieścia sześć, siedem...
              - Kolor włosów? Uczesanie? Ubranie?
              - Bardzo mi przykro, ale wszystko w normie. Nie miał nic rzucającego się w oczy.
              Z gołą głową, włosy chyba ciemne, nie długie, nie krótkie, takie średnie.
              Garniturek przeciętny. Przyzwoicie ubrany, to znaczy, rozumie pan, nic
              specjalnie starego czy zniszczonego. Butów nie pamiętam. Twarzy też nie, stał
              przede mną i przeważnie oglądałem go z tyłu. Wyraźnie było widać, że pan
              Sokołowski bardzo się stara i więcej się z niego nie da wydobyć. Nadzieja
              porucznika nieco przygasła. - Poznałby go pan? - spytał niespokojnie.
              - Z tyłu zapewne tak. Gdyby jeszcze miał w ręku paczkę z kołderką... Zosia, na
              skutek nieobecności na poczcie w dniu wczorajszym, jako świadek była właściwie
              do niczego, została zatem raczej wykorzystana jako nadawca przesyłki, która
              spowodowała cały ten okropny galimatias. Jej reakcja na wieść o katastrofie






              rolmopsów natrętnie nasunęła wszystkim myśl o końcu świata. Z niezwykłym, w
              takim stanie, obiektywizmem nie obarczała całą winą pana Sokołowskiego, wyraziła
              tylko dobitnie swoją opinię o mężczyznach w ogóle jako takich. Pan Sokołowski
              wysłuchał kalumnii życzliwie i ze zrozumieniem, znał bowiem także Alicję i sam
              uznawał słuszność uszczęśliwienia jej smakołykiem. Porucznik na wszelki wypadek
              zbadał dokładnie przyczyny, dla których śledzie wysyłał pan Sokołowski, a nie
              Zosia, i co sprawiło, że wysyłał je akurat tego wieczoru. Zosia, ochłonąwszy po
              szoku, udzieliła odpowiedzi jasnych, rozsądnych, logicznych i wyczerpujących, po
              czym wprost z poczty zadzwoniła do mnie. - Słuchaj, szlag trafił wszystko! -
              powiedziała z furią. - Chyba zgłupiałam, żeby mieć takie pomysły i w ogóle co za
              kretyństwo urządzać jubileusze! A ty jesteś dobra, trzeba mnie było powstrzymać!
              - Co się stało? - spytałam, mocno zaskoczona. - Diabli wzięli rolmopsy! Ta
              parszywa puszka się otworzyła i wszystko się wylało! Tyle roboty na nic, cholera
              ciężka...! Przerwałam jej, żądając stanowczo ścisłej i dokładnej relacji, bo nie
              mając pojęcia o szczegółach i miejscu wydarzenia, od razu wyobraziłam sobie ową
              puszkę otwierającą się na ulicy i rolmopsy wypadające do rynsztoka. Wizja była
              potworna. Usłyszawszy o przebiegu katastrofy, odetchnęłam z wielką ulgą. -
              Głupia jesteś! - oświadczyłam stanowczo. - Ocet się wylał, a rolmopsom nic nie
              będzie. W ogóle nie ma żadnego zmartwienia, dolejemy nowego octu i po krzyku.
              Tylko tę puszkę trzeba będzie teraz zamknąć porządniej. - Myślisz, że to się da
              uratować? - ożywiła się Zosia. - No pewnie, żaden problem. Byle natychmiast.
              - To co, zabrać ją ze sobą, dolać octu...
              - I od razu wysłać. Jeszcze dziś.
              - Stefan jest samochodem. Słuchaj, to ja to wezmę i on mnie podrzuci, a ty
              przyjedź za jakieś pół godziny. - Kupię po drodze ocet. Spotkamy się u ciebie, a
              potem razem pojedziemy wysyłać. Zamów tam sobie kolejkę! W ten sposób
              dowiedziałam się o wszystkim już w pół godziny później. Pan Sokołowski,
              składając zeznania, widział w sąsiednim pokoju dziwne strzępy, w których z
              pewnym wysiłkiem rozpoznał kołderkę i domyślił się, że zawierała jakiś trefny
              towar. Domyślił się nawet, jaki. Komentując sensacyjne wydarzenie, wspólnymi
              siłami przygotowaliśmy puszkę do wysyłki i obie z Zosią ponownie pojechałyśmy na
              pocztę. Personel działu przesyłek zagranicznych znienawidził wprawdzie z całej
              duszy wszelkie marynaty świata, nikt jednakże nie ośmielił się odmówić Zosi
              przyjęcia przeklętej paczki. Robiła wrażenie osoby niebezpiecznej dla otoczenia.
              Rolmopsy, traktowane jak dynamit, zaopatrzone ze wszystkich stron w czerwone
              napisy "OSTROŻNIE!!!", odleciały nazajutrz samolotem do Kopenhagi, docierając do
              Alicji w rekordowym tempie. Wieść o aromatycznej katastrofie rozeszła się
              szerokim echem i wszystkie kolejne placówki pocztowe starały się pozbyć tego
              świństwa jak najprędzej. Zarządzone przez porucznika Wilczewskiego poszukiwania
              dały ciekawe rezultaty. Odnaleziono jeszcze jednego Hieronima Kołodzieja,
              również zamieszkałego w sanatorium dla nerwowo chorych, jeszcze jednego Olafa
              Bjernsena ze Sztokholmu, oraz czterdzieści osiem kołder i poduszek. Porucznikowi
              włosy stanęły dęba na głowie. - Jeżeli w każdej leciało pięć tysięcy, to ładnie
              wyglądamy - powiedział ze zgrozą. - Ćwierć miliona...! Owa odnaleziona
              deklaracja Hieronima Kołodzieja informowała, że poprzednim razem wysłał Olafowi
              Bjernsenowi trzy poduszki w ludowych poszewkach. Pozostało zatem jeszcze
              czterdziestu pięciu nadawców. Zanotowawszy nazwiska i adresy, porucznik jął
              sprawdzać ich tożsamość. W ciągu zaledwie dwóch dni dokonał strasznego odkrycia.
              Tylko siedemnaście osób istniało w rzeczywistości i mieszkało tam gdzie powinno,
              reszta zaś okazała się fikcją, mitem i legendą. Całe stado nieistniejących
              indywiduów wysyłało kołdry, poduszki i piernaty do rozmaitych adresatów w
              Norwegii i Szwecji. Jedynie Olaf Bjernsen powtarzał się dwukrotnie. Porucznik
              zdenerwował się niebotycznie. Bez trudu przekonał zwierzchników, iż rozmiary
              wykrytego przemytu zasługują na szczególną uwagę, i rozpoczął ożywioną
              działalność. Przede wszystkim zażądał takich samych wstecznych poszukiwań na
              wszystkich pocztach przyjmujących przesyłki zagraniczne, w całym kraju.
              Następnie zbadał szczegóły egzystencji odnalezionych i realnych siedemnastu
              nadawców kołder i poduszek. Następnie, wziąwszy do pomocy tłumacza, prywatnie i
              na własną odpowiedzialność wystosował uprzejmy list do pana Olafa Bjemsena z
              zapytaniem, kim jest osoba, obdarzająca go przedmiotami z pierza i kto, jeśli
              nie on sam, owe przedmioty użytkuje. Wychodził z założenia, że każda odpowiedź






              pana Bjernsena będzie jakąś wskazówką, niezależnie od stopnia jego
              prawdomówności. W korespondencji ukrył fakt, że jest pracownikiem organów
              śledczych i podszył się pod organa pocztowe, dość mętnie motywując pytanie
              kłopotami natury administracyjno-finansowej. Poszukiwania na wszystkich urzędach
              pocztowych wyłowiły jeszcze raz Olafa Bjernsena, nie wyłowiły ani razu Hieronima
              Kołodzieja, pozwoliły natomiast odkryć następnych pięćdziesięciu czterech
              fikcyjnych nadawców już nie tylko kołder i poduszek, ale także zabawek
              dziecinnych, głównie lalek, w tym jednego niedźwiedzia wagi dwóch i pół
              kilograma. Niedźwiedź poleciał z Łodzi. Na myśl, jak astronomiczną sumą
              pieniędzy mógł być wypchany, porucznikowi zrobiło się słabo. W przypływie
              depresji wezwał tłumacza i wystosował jednakowej treści listy do wszystkich
              adresatów, z których większość powtarzała się dwukrotnie. Trzykrotnymi
              adresatami byli tylko dwaj, Olaf Bjernsen i niejaki Johann Gasmia z Norwegii.
              Gdybym nie była osobą postronną i gdybym mogła ujrzeć nazwisko Johann Gasmia na
              liście porucznika, cała sprawa zostałaby rozwikłana w ciągu najwyżej kilku
              dni... Siedemnastu realnych i sprawdzonych na początku nadawców nie budziło
              podejrzeń ani na pierwszy, ani na drugi rzut oka. Wszystko to byli przyzwoici,
              pracujący ludzie, żyjący w ramach swoich zarobków i nie popełniający żadnych
              przestępstw. Nie było podstaw, żeby się do nich przyczepić. Dwie aktualnie
              nadawane i starannie rozbebeszone poduszki nie zawierały w sobie nic prócz
              pierza. Rysopisów nadawców fikcyjnych nie udało się uzyskać, na żadnej poczcie
              nikt nikogo nie pamiętał, pod rzekomymi adresami zaś mieściły się różne
              instytucje, w tym jeden komisariat MO. Od Olafa Bjernsena bardzo szybko przyszła
              uprzejma odpowiedź po szwedzku. Donosił on, iż otrzymał dwie przesyłki, jedną od
              nie znanego mu całkowicie Hieronima Kołodzieja, drugą od równie mu nie znanej
              Marii Kowalskiej, przy czym przesyłki te nadeszły na jego adres omyłkowo.
              Niejaki pan Jens Jensen zadzwonił do niego i bardzo przepraszając zawiadomił, iż
              ktoś z jego przyjaciół, na skutek pomyłki, wysłał paczkę na adres pana
              Bjernsena, o czym sam został poinformowany telefonicznie i teraz uprzejmie
              prosi, żeby pan Bjernsen zechciał odesłać mu tę paczkę na poste restante. Za
              drugim razem było to samo, pan Jensen przepraszał jeszcze bardziej, pan Bjernsen
              paczki odesłał, koszty zostały mu zwrócone i więcej nic nie wie. Pana Jensena
              nie zna i w życiu go na oczy nie widział, skąd zaś wzięły się owe pomyłki w
              adresie, nie ma pojęcia. Na wszelki wypadek załącza fotokopie pokwitowań z
              poczty i przesyła wyrazy uszanowania. W stosownym odstępie czasu nadeszły
              odpowiedzi od innych adresatów, wszystkie tej samej treści, wyrażonej różnymi
              słowami. Wszystkie paczki zawierały pomyłkę w adresie, wszystkie zostały
              odesłane na poste restante i o wszystkie prawy właściciel grzecznie prosił przez
              telefon. Odmiany nastąpiły tylko w nazwisku owego prawego właściciela. Nazywał
              się mianowicie trojako: Jens Jensen, Jens Hansen i Hans Johannson. Nikt z
              adresatów nie znał go i nigdy nie widział. Całą korespondencję porucznik kazał
              sobie przetłumaczyć trzy razy, po czym opadły mu ręce. Dostał razem trzydzieści
              pięć listów, niemożliwe było, żeby łgało tyle osób i to w prawdomównej
              Skandynawii. Musiała istnieć jakaś imponująca afera przemytnicza, która
              dotychczas umykała jego uwadze, a której nici trzymał w rękach ów tajemniczy
              Jensen-Hansen-Johannson, będący, diabli wiedzą, jedną osobą czy trzema.
              Porucznik skłonny był mniemać, że jedną. Gdybyż zdołał go dopaść...! Zaczął
              dyplomatycznie przebąkiwać coś o podróży służbowej do Szwecji, aluzje jego
              jednakże na razie padały w próżnię. Zupełnie beznadziejnie, nie oczekując po tym
              żadnych rezultatów, rozesłał po innych wydziałach komendy MO listę uzyskanych
              nazwisk, zarówno prawdziwych jak i fikcyjnych, nie pomijając nikogo i wpisując
              na nią, na wszelki wypadek, także Zosię i pana Sokołowskiego. Tym sposobem rzecz
              doszła do majora Fertnera. Moje nazwisko, oczywiście, również znajdowało się na
              tej liście, wysłałam bowiem dla Alicji barszczyk i alkohole, a na domiar złego
              zamieszana byłam w niezapomniane rolmopsy. Zosia nie kryła przy okazji różnych
              zeznań, która to przyjaciółka wspomagała ją przy produkcji zakąski. Major
              Fertner zapatrzył się w moje, coraz bardziej podejrzane, nazwisko i popadł w
              bardzo głęboką zadumę... Prywatne śledztwo postanowiłam rozpocząć od pana
              Karola, właściciela prześlicznej Kasi i opla-combi. Był to mój jedyny,
              całkowicie realny punkt zaczepienia. Zapytana o jego nazwisko Lalka
              zakomunikowała mi, że pan Karol nazywa się Wielbłąd. Bóg ustrzegł, że z wizytą w






              Wydziale Komunikacji wstrzymałam się jeden dzień, zmuszona przedtem sprawdzić,
              jak brzmi adres zapamiętanego budynku. Lalka zadzwoniła późnym wieczorem. -
              Słuchaj, bardzo cię przepraszam, pomyliłam się! - oznajmiła z nadzwyczajną
              uciechą. - Wiedziałam, że chodzi o garbate zwierzę, ale coś mnie tknęło i
              sprawdziłam w notatkach. On się nie nazywa Wielbłąd, on się nazywa Dromader. To
              właściwie wszystko jedno, nie? One się prawie nie różnią. - Różnią się -
              odparłam z jękiem. - Ilością garbów. Bardzo ci jestem wdzięczna za sprostowanie.
              Może znalazłaś w notatkach coś jeszcze? - A owszem, to znaczy nie, nie znalazłam
              tego w notatkach, tylko mi się przypomniało. Wyobraź sobie, ich niedawno
              okradli! Zainteresowałam się bardzo gwałtownie, kradzieże wchodziły w zakres
              moich zaplanowanych badań. - Skąd wiesz, kiedy i co im rąbnęli? - spytałam
              pośpiesznie. - Przypadkiem nie dolary w gotówce? - Dolary, oczywiście! To już
              wiesz? Skąd? - Wszystkim kradną dolary. A ty skąd wiesz?
              - Dowiedziałam się od świekry, powiedziała mi to w wielkiej tajemnicy. Słuchaj,
              skoro ożeniłyśmy nasze dzieci, to co ona jest moja? Świekra? Nie miałam
              najmniejszych wątpliwości, że mówi o Kasi, Samsonie i żonie pana Karola. - Ty
              jesteś świekra dla Kasi - sprostowałam. - Świekra to jest matka męża, a teściowa
              to jest matka żony. Powiedziała ci teściowa Samsona. Lalka miała miłe
              usposobienie, chętnie zgodziła się na teściową Samsona. Nie wnikając w inne
              powinowactwa, opowiedziała mi wszystko z najdrobniejszymi detalami. Pan Karol,
              oprócz willi, pięknej żony i kota, posiadał także dwa samochody, gosposię na
              stałe i jakiś tajemniczy, ogromny majątek w rozmaitej walucie. Majątek trzymał w
              domu, zabezpieczony w sposób nader przemyślny. W przeciwieństwie do pana
              Lenarczyka był zdania, iż przed złodziejami można i trzeba się chronić,
              zamontował sobie zatem liczne i skomplikowane zamki u drzwi, instalację alarmową
              oraz sejf w gabinecie, wbudowany w ścianę, ukryty za jakimiś półkami, otwierany
              za pomocą kombinacji liczbowej. Życie domowe zorganizowane było również z myślą
              o ochronie mienia. Pan Karol kategorycznie wymagał, żeby zawsze była w domu
              przynajmniej jedna osoba, wychodząc ze słusznego założenia, że instalacja
              alarmowa tylko wówczas ma jakiś sens, kiedy ktoś ją może usłyszeć. Pani Malwina,
              jego żona, wstawała bardzo późno, gosposia zatem wykorzystywała całe ranki i
              przedpołudnia na załatwianie sprawunków, później zaś nie wychodziła dalej niż do
              ogrodu. Ogród składał się z pięknego trawnika, kilku krzewów różanych i kilku
              srebrnych świerków. Jedyne wysokie drzewo, które kiedyś rosło przy samej ścianie
              budynku, pan Karol z ostrożności kazał ściąć, likwidując w ten sposób ewentualną
              możliwość dostania się do wnętrza willi przez dach. Stworzył sobie bez mała
              twierdzę. Mankamentem był brak złego psa. Psa pan Karol musiał się wyrzec ze
              względu na Kasię. Kasia stanowiła przedmiot uwielbienia, treść życia i
              największe szczęście jego żony, żona zaś z kolei była treścią życia pana Karola.
              Obie z kotką były do siebie podobne, kolorystycznie nie różniły się niczym, oczy
              miały ten sam odcień intensywnego, przejrzystego błękitu, częściej spotykanego u
              kotów syjamskich niż u ludzi, sierść jednej i włosy drugiej tę samą barwę
              przydymionego beżu, a ruchy były jednakowo kocie, miękkie i pełne wdzięku. Pan
              Karol, oczywiście, bardziej wielbił żonę niż kotkę, koty jednak na ogół również
              lubił i w końcu, przy licznych staraniach pani Malwiny, utrwaliło się w nim
              przekonanie, że kotka jest niejako nieodłączną częścią ukochanej żony, należy o
              nią nadzwyczajnie dbać i otaczać ją czułą opieką. Zapewne nigdy żaden święty kot
              egipski nie był czczony w takim stopniu jak błękitnooka, uwielbiana,
              bezgranicznie rozpieszczona Kasia. Fanaberie Kasi wykluczały posiadanie psa,
              kotka bowiem na widok najmniejszego bodaj szczeniaka traciła apetyt i okazywała
              histeryczne zdenerwowanie. Wyczuwała obecność psa nie tylko w domu, ale także na
              terenie posiadłości i tolerowała egzystencję wrogów wyłącznie poza siatką
              ogrodzenia. W jakieś dwa tygodnie po odebraniu Kasi jej prześlicznych dzieci
              pani Malwina uznała, że musi kotkę rozerwać. Nie bacząc na to, że Kasia
              najwyraźniej w świecie przebolała już stratę, postanowiła pokazać jej kawałek
              świata i zażądała od męża wywiezienia ich obu do lasu. Poty domagała się tej
              wycieczki, aż pan Karol ustąpił. We wczesnych godzinach popołudniowych zawiózł
              kotkę i żonę do Powsina. Kasia została wychowana na zwierzę do tego stopnia
              domowe, że nie umiała w ogóle stąpać po innym podłożu niż dywany, posadzki, w
              ostateczności twarde, kamienne, nagrzane słońcem płyty tarasu. Wyniesiona do
              ogrodu i postawiona na trawniku, robiła się półprzytomna ze strachu, jeżyła się,






              spłaszczała i pełzła przed siebie, szorując brzuchem po trawie i pomiaukując
              ochryple. Przyniesiona z powrotem do domu, wciąż jeszcze z nastroszonym
              grzbietem i dzikim spojrzeniem, wskakiwała na kanapę i zwijała się w kłębek w
              najciaśniejszym kącie za poduszką, przez dwa dni odsypiając okropne
              zdenerwowanie, jakiego ją bezlitośnie nabawiono. W samochodzie natomiast czuła
              się doskonale i nie miała nic przeciwko podróżom. Wszystko zatem było w
              porządku, dopóki pani Malwina trzymała Kasię w objęciach. Bezpieczna w ramionach
              ukochanej pani kotka obojętnym i nieco wzgardliwym wzrokiem przyglądała się
              światu. Pani Malwina była jednakże w wesołym nastroju i nagle postanowiła
              sprawdzić, czy Kasia umie chodzić po drzewach. Wybrała solidną sosnę, wysoką i
              prostą, rosnącą na niewielkiej polance i postawiła Kasię u stóp jej pnia,
              ostrożnie odczepiwszy pazurki od swego sweterka. Nie wiadomo dokładnie, co
              wstąpiło w kotkę, która pierwszy raz w życiu poczuła pod pazurkami chropowatą
              korę. Uraziło ją może wypuszczenie z objęć, czy też odezwał się w niej
              przytłumiony wychowaniem instynkt, dość, że w ciągu kilku sekund, zanim pani
              Malwina zdążyła pojąć, co się dzieje, i zareagować, była na górze, na wysokości
              nieosiągalnej z ziemi. Co gorsza, drapała się dalej, z nadzwyczajną zręcznością
              i wyraźnym zapałem. Pani Malwina była zachwycona. Pana Karola również rozbawił
              uroczy widok dwóch należących doń istot, jednej na drzewie, a drugiej pod
              drzewem. Kasia wybrała sobie dość grubą gałąź, odrastającą od pnia nieco skośnie
              ku górze i z wdziękiem wlazła na nią prawie do końca. Znajdowała się teraz nad
              głowami pani Malwiny i pana Karola. Gałąź zakołysała się lekko i Kasia miauknęła
              jakby pytająco i z lekką obawą. - Moje cudo! - rozczuliła się pani Malwina. -
              Moja najśliczniej-sza! Moja słodka!... Kasia wczepiła pazury w korę i przywarła
              do gałęzi. Miauknęła ponownie, nieco głośniej. - Ojej, ona się boi - powiedziała
              pani Malwina z lekkim niepokojem. - Niech ona wróci! Kasiuniu, chodź, kici,
              kici! Chodź, kochanie moje, kotuchna, wracaj do pani! Chodź! Kici, kici,
              kici!... I tu ujawnił się dramat. Kasia nade wszystko w świecie chciała wrócić
              do pani, okazało się to jednakże niewykonalne. Wejść na górę, wlazła, ale w
              żaden absolutnie sposób nie umiała zejść na dół. Usiłowała pełznąć tyłem, jedna
              tylna łapka ześliznęła się z gałęzi, kotka straciła równowagę i omal nie spadła.
              To przeraziło ją ostatecznie. Miauknęła przeraźliwie, rozdzierająco,
              rozpłaszczyła się i wszystkimi pazurami przywarła do gałęzi, nie śmiać uczynić
              najlżejszego ruchu. Pani Malwina przeraziła się tak samo. - Boże! - krzyknęła
              tragicznie. - Ona spadnie!!! Karolu...!!! Pan Karol sam się zaniepokoił.
              Wiedział wprawdzie, że kot powinien spaść na cztery łapy, ale Kasia była dość
              nietypowa, raczej nie po kociemu chowana i nie wiadomo było, czego można po niej
              oczekiwać. Darła się na górze przeraźliwie, najwyraźniej w świecie wzywając
              pomocy. Pani Malwina wpadła w histerię. - Karolu, zrób coś! Ona spadnie, zabije
              się...!!! Jezus Maria, Kasiuniu, nie ruszaj się, kotuchna, złoto moje, nie
              płacz! Nie płacz!!! Karolu, wejdź po nią...!!! Pan Karol nieco z tego zgłupiał.
              Jego ukochana żona zaczęła rozpaczliwie płakać, kotka na gałęzi miauczała
              rozdzierająco, z całej siły trzymając się pazurami. Gałąź chwiała się lekko, co
              przyprawiało ją o coraz większą panikę. Wokół nie było widać żadnego ratunku. -
              Rusz się, na litość boską, dlaczego stoisz?! Idź po nią! Zrób coś!!! - szalała
              pani Malwina, tupiąc nogami i szlochając. - Kasiuchna, trzymaj się, kochanie,
              trzymaj się mocno! Jezus Maria, ratunku...!!! Pan Karol zgłupiał do reszty i
              usiłował wejść na drzewo. Prosty, gładki pień czynił rzecz niemożliwą, pierwsze
              gałęzie rosły zbyt wysoko. Pani Malwina zrobiła się nieprzytomna. - Na głupie
              drzewo nie umiesz wejść! Jej się coś stanie, ja tego nie przeżyję! Wejdźże,
              pomóż jej! Zdejmij ją stamtąd! - Co ty sobie wyobrażasz, że ja jestem małpa? -
              zdenerwował się pan Karol. - Nie wożę w samochodzie słupołazów! Połóżmy coś pod
              drzewem, słomę, gałęzie... Nic jej się nie stanie, nawet jak zleci! Pani Malwina
              zaprotestowała ogniście, lżąc męża mianem zimnokrwistego kata. Jeśli Kasia
              spadnie na gałęzie, może sobie wybić oko. Potłucze się, złamie nogę, dozna
              obrażeń wewnętrznych. Jeżeli już ma spadać, to tylko na coś miękkiego. Bardzo
              miękkiego! - Przywieź kołdry! Nie, poduszki! Jedź do domu, przywieź wszystkie
              poduszki, kołdry, piernaty, przywieź moje futra!!! I twój kożuch!!! Prędzej, na
              litość boską, na co jeszcze czekasz, ona się długo nie utrzyma! Jedźże
              natychmiast! Piekło rozpętało się wokół pnia sosny na spokojnej polance. Pani
              Malwina rwała włosy z głowy, na zmianę modląc się, płacząc, pocieszając Kasię i






              ponaglając męża. Rozpaczająca na gałęzi Kasia ochrypła ze strachu. Powiał wiatr
              i zakołysał drzewem. - Zaszkodzi jej na gardło!!! - krzyknęła strasznym głosem
              pani Malwina. - Jedź, ty zbrodniarzu...!!! Panu Karolowi udzielił się nastrój
              szaleństwa. Przestał myśleć. Dzikim galopem rzucił się do samochodu i
              wystartował niczym do rajdu. Przygotowująca kolację gosposia osłupiała na widok
              swego pana, hamującego z wizgiem przed furtką i wpadającego do domu z rozwianym
              włosem i obłędem w oczach. Wspomnienie pozostawionej w lesie żony otumaniło pana
              Karola jeszcze bardziej niż jej widok. - Prędzej!!! - wrzasnął okropnie. - Niech
              Felicja daje wszystkie kołdry! I poduszki! Piernat ze skrzyni! Wszystko do
              samochodu! Prędzej!!! Gosposia zbaraniała całkowicie, ale posłusznie spełniła
              polecenia, śpiesząc się tak, jakby dom miał za chwilę wylecieć w powietrze. Pan
              Karol zdzierał pościel z tapczanów w sypialni. Histeria pani Malwiny miała na
              niego potężny wpływ i wydawało mu się teraz, że bezwzględnie trzeba usłać
              pościelą całą polankę bez mała do wysokości gałęzi. Wszystkiego mu było ciągle
              za mało. Zderzając się ze sobą i wpadając na siebie, zapchali całkowicie wnętrze
              i bagażnik samochodu. Gosposia nie rozumiała nic. - Ale co się stało, proszę
              pana? - dyszała w biegu. - Gdzie pani? Może zapakować, zabrudzi się... - Niech
              ją cholera bierze, niech się brudzi! Kasia wlazła na drzewo! Prędzej!!! Związek
              między kotem na drzewie a ogołacaniem domu z pościeli wydał się gosposi dość
              niejasny. Upychane byle jak kołdry i poduszki nie mieściły się w samochodzie.
              Pan Karol wahał się tylko przez ułamek sekundy, rzucił się do garażu i wyprysnął
              zeń drugim samochodem. Gosposia miała prawo jazdy i umiała prowadzić. - Felicja
              pojedzie ze mną! - rozkazał. - Resztę poduszek tam! Materace...! - Dom zostanie
              - ostrzegła gosposia w przelocie. - Trudno, to tylko chwila...
              Wybiegając z ogrodu z ostatnim materacem z gąbki, pan Karol nogą zatrzasnął
              furtkę. Nie sprawdzając, czy się zamknęła, runął do samochodu. Dwa wypchane
              pościelą pojazdy ruszyły z wyciem silników. Oszołomiona i przerażona gosposia z
              determinacją docisnęła pedał i zaledwie nieznacznie została w tyle. Pani Malwina
              klęczała pod drzewem, płacząc rzewnymi łzami. Kasia na gałęzi, wyczerpana do
              ostateczności, popiskiwała słabo i chrypliwie. - Chyba tyłem jechałeś, ty
              bandyto...!!! - krzyknęła z dziką furią jej pani, zrywając się z kolan na widok
              męża. Zaraz za panem Karolem nadjechała gosposia i trzy osoby rzuciły się do
              gorączkowej pracy. Poduszki, kołdry, piernaty i materace na grubo usłały teren
              pod drzewem. Pani Malwina zganiła męża za brak futer. Kasia nadal jęczała na
              gałęzi. - Teraz ją namów, żeby spadła - powiedział gniewnie pan Karol, ocierając
              pot z czoła. Na widok ratunku pani Malwina uspokoiła się w znacznym stopniu.
              Kasi nie groziła już śmierć i kalectwo. - Oczywiście, że ją namówię. Kasiuchna,
              nie bój się. Chodź, złotko, chodź, kochanie, kici, kici, kici... Puść tę
              wstrętną gałąź, chodź, nie bój się, zeskocz! Kitunia moja, chodź do pani,
              chodź!... Kitunia uporczywie trzymała się gałęzi, półżywa ze zmęczenia i
              strachu. - Ona tam będzie siedziała do skończenia świata - zawyrokował
              zdenerwowany pan Karol. - Trzeba ją zepchnąć. - No więc zepchnij! Tylko
              ostrożnie! Potrząśnij drzewem...! Sosna była dość stara, gruba i solidna.
              Wysiłki pana Karola nie dały pożądanych rezultatów. - Trzeba potrząsnąć gałęzią
              - poradziła gosposia. Pan Karol udał się na poszukiwanie drąga, którym mógłby
              dosięgnąć gałęzi z Kasią. Pani Malwina poleciła gosposi poszukać drugiego drąga,
              którym rozsunie się gałęzie poniżej, Kasia bowiem mogłaby uderzyć się o którąś,
              spadając. Przedstawienie na polance przedłużało się nieznośnie. W końcu Kasia do
              reszty straciła siły. Gwałtownie potrząsane oparcie wymknęło się jej spod
              pazurów, poddała się i rozcapierzając wszystkie cztery łapy spadła wprost w
              środek usłanego dla niej podłoża, bez żadnej szkody dla zdrowia. Ze łzami
              szczęścia w oczach pani Malwina chwyciła kotkę w objęcia, na przemian śmiejąc
              się i płacząc, oglądając ją i badając, czy jej ukochaniu nie stało się nic
              złego. - Moje szczęście, moje słoneczko, już, już, wszystko dobrze, już jesteś z
              panią, bezpieczna, kiciuniu moja kochana, już nic złego ci się nie stanie, moje
              złoto, moja kizia... Karolu, jesteś cudowny...! Cudowny pan Karol z ulgą wpychał
              pościel z powrotem do samochodu... Do domu dotarł pierwszy wraz z żoną i
              szczęśliwie ocaloną pupilką. Furtkę zastał zamkniętą, żadne podejrzenie zatem
              nie zaświtało mu w głowie. Wkrótce po nim nadjechała gosposia, pomógł jej
              wydobyć pościel z samochodów, wprowadził jeden wóz do garażu i wszedł do domu,
              gdzie pani Malwina pocieszała zdenerwowaną Kasię, usiłując nakłonić ją do






              spożycia bodaj odrobiny śmietanki. Obie wyglądały przy tym tak zachwycająco,
              pani Malwina była tak pełna wdzięczności i uwielbienia dla męża, że pan Karol
              nie zrezygnował z ich uroczego towarzystwa aż do kolacji. Dopiero późnym
              wieczorem udał się do gabinetu i wówczas uświadomił sobie, że tylne drzwi,
              wychodzące na taras, przez cały czas pozostawały otwarte. Tknął go niepokój.
              Czym prędzej usunął półki, otworzył sejf, zajrzał do środka i zdrętwiał. Przez
              chwilę trwał w bezruchu, nie wierząc własnym oczom. Następnie rzucił się do
              biurka, otworzył gwałtownie kilka szuflad, znów zajrzał do sejfu i znów zamarł.
              Po czym trafił go dziki szlag. Wszystkie wulkany świata wrzały mu w duszy, kiedy
              wpadł do sypialni z zamiarem rozszarpania Kasi na drobne kawałki. Nie miał
              najmniejszych wątpliwości, co stworzyło jedyną okazję, tak bezbłędnie
              wykorzystaną przez nieznanych sprawców. Nastąpiłyby zapewne sceny krwawe i
              straszliwe, gdyby nie to, że Kasi akurat w sypialni nie było. Zdecydowała się
              właśnie okazać uprzejmość i coś zjeść, i konsumowała w kuchni lekko podsmażoną
              wątróbkę. Pani Malwina siedziała przed lustrem, rozczesując piękne włosy. - Co
              się stało? - spytała, zaniepokojona wyrazem twarzy męża. - Gdzie to bydlę...?!!!
              - wycharczał pan Karol. - Zabiję...!!! - Jakie bydlę? - zdumiała się pani
              Malwina. - O kim ty mówisz? - Przez tego cholernego kota jesteśmy zrujnowani!
              Rozumiesz?! Zrujnowani!!! Pani Malwina zrozumiała na razie tylko to, że Kasi
              grozi niebezpieczeństwo. Pośpiesznie wstała od lustra. - Ależ mój drogi, uspokój
              się! Cóż Kasia ma z tym wspólnego?! - Okradli nas!!! Okradli nas, jak ta kurwa
              siedziała na drzewie! Szlag trafił wszystko! Jesteśmy zrujnowani!!! - W takim
              razie to ja jestem winna, bo ja ją wsadziłam na drzewo - powiedziała pani
              Malwina z determinacją. - Możesz zabić mnie. Poza tym została nam pościel...
              Panu Karolowi zabrakło tchu. - Pościel...! -jęknął nieswoim głosem. - Pościel,
              Boże, zmiłuj się nade mną...!!! Zostały twoje futra, twoja biżuteria, zostały
              jakieś resztki i co z tego?!!! To jest nędza, ruina!!! Pani Malwina za wszelką
              cenę chciała ocalić Kasię i była zdecydowana na wszystko. - Wobec tego sprzedaj
              to. I uspokój się. Jeżeli jeszcze mamy za co żyć, to nic się nie stało. Nie
              zależy mi na szmaragdach i mogę w tym roku nie jechać do Włoch. W ostateczności
              pójdę do pracy. Na myśl, że jego ukochana żona miałaby pójść do pracy, między
              ludzi, między mężczyzn, z których każdy mógłby napawać się co dzień jej
              unikalną, kocią urodą, panu Karolowi pociemniało w oczach. Wydał z siebie
              posępny gulgot i wszelkie straty materialne umknęły mu z głowy. Nie bacząc na
              nic, wbrew niepewnym protestom zaskoczonej żony, dał wyraz swoim gwałtownym
              uczuciom małżeńskim, po czym nieco ochłonął. Zapalił papierosa i jął rozważać
              sytuację. - Wszystko rozumiem - powiedział nagle. - Do diabła, dopiero teraz
              wszystko rozumiem! Nic dziwnego, że nikt się nie chciał przyznać... Żebyś się
              nie ważyła nikomu pisnąć o tym ani słowa! - zwrócił się stanowczo do żony. -
              Zaszkodziłoby mi w interesach. Właściwie rzeczywiście nic takiego się nie stało,
              przesadziłem w pierwszym zdenerwowaniu. - Zachowujesz się skandalicznie -
              odparła łagodnie pani Malwina i poszła otworzyć drzwi, za którymi rozległo się
              zniecierpliwione miauknięcie. Pan Karol włożył bonżurkę, mechanicznie pogłaskał
              Kasię i zszedł z powrotem do gabinetu... Przyciskałam słuchawkę do ucha,
              nadzwyczajnie zainteresowana przebiegiem wydarzeń, nie roniąc ani słowa z
              opowiadania Lalki. Pewne fragmenty wymagały dodatkowego wyjaśnienia. - Dziwne,
              że ci o tym powiedziała - zauważyłam. - Nie bała się męża? - E tam! - odparła
              Lalka beztrosko. - To nie o mnie chodziło i nie o ciebie i w ogóle nie o takich
              jak my. Robisz z kimkolwiek dolarowe interesy? No widzisz, ja też nie. Nawet nie
              mamy z takimi żadnej styczności. A ona się ze mną bardzo zaprzyjaźniła i sama
              mówiła, że się tym musi z kimś podzielić, bo się okropnie zdenerwowała. Kasią,
              oczywiście, nie kradzieżą. Dużo ją obchodzi kradzież! - Czekaj, a co to
              znaczyło, to, co on powiedział, że nikt się nie chciał przyznać? Bo ja znam
              takich, co też ich okradli i też się nie chcieli przyznać... - Nie wiem, nie
              interesowało mnie to, więc nie zwróciłam uwagi. Zdaje się, że wśród ich
              znajomych była jakaś kradzież czy napad, czy coś takiego. Nie jestem pewna.
              A...! Czekaj! Zdaje się, że już wcześniej coś było... Z naciskiem poprosiłam
              Lalkę, żeby wytężyła pamięć. - Widzi mi się, że ona o czymś takim wspominała
              jakiś czas temu - rzekła Lalka po namyśle. - Jej mąż stracił na jakiejś
              transakcji. Był chyba napad, czy coś w tym rodzaju. Nie wiem, na kogo. W każdym
              razie zrabowali jakieś pieniądze, które należały do jej męża i oczywiście






              przepadły. Moim zdaniem, ten jej mąż to zwyczajny waluciarz, jeden z tych,
              którzy rządzą czarnym rynkiem, ale oczywiście, nie mogę być tego pewna. Co cię
              to w ogóle obchodzi? - Nie wiem. Jest jakaś afera, której nie rozumiem.
              Ustawicznie słyszę o dziwnych rzeczach, dotyczących dolarów w gotówce. Mam
              nadzieję, że przepadły mu dolary? - I dolary i pieniądze. Teraz, jak z tobą
              rozmawiam, to sobie coś przypominam. Wychodzi mi, bo sama rozumiesz, że ona mi
              nic takiego wyraźnie nie powiedziała, ale tak mi wychodzi, że zrabowano forsę
              jego wspólnikom czy podwładnym, czy może kontrahentom. I nikt z nich nie chciał
              się do tego przyznać, wszyscy mówili, że drobnostka... O, właśnie! Ona to
              powiedziała, że innym ukradli i wszyscy uważali to za drobnostkę, a jej mąż od
              razu zrobił taką awanturę. Ale potem zmienił zdanie i też zaczął mówić, że to
              drobnostka... Mój umysł pracował pełną parą. Wydawało mi się, że coś zaczynam
              pojmować, ale nie miałam teraz czasu na analizy. Należało wyjaśnić możliwie
              dużo, konwersacja z Lalką wyraźnie przysparzała mi natchnienia. - Czekaj,
              ciekawi mnie jedna rzecz. Przecież ich nie było w domu stosunkowo krótko. Do
              Powsina i z powrotem to jest maksimum półtorej godziny, razem z pobytem w
              lesie... - Półtorej godziny, jak obszył. Gosposia patrzyła na zegarek. - No
              właśnie. A przecież on ma wszystko pozamykane. Czyli co? Ktoś trafił przypadkiem
              akurat na te półtorej godziny, jedyne w ciągu iluś tam lat? - On uważa, że jest
              możliwe, że ktoś specjalnie na to czatował. Pilnował go. Ale ona uważa, że on ma
              obsesję. Jakiś łobuz przypadkiem zauważył, że furtka jest otwarta... - A była
              otwarta? - Była. Co do furtki, to zgadli. On jął kopnął nogą, musiała się odbić
              i zamek nie zaskoczył. I została otwarta. I w ogóle on mówi, że to był ktoś, kto
              musiał go podglądać, bo inaczej skąd by wiedział, jak się otwiera ten jego sejf?
              Kiwnęłam głową, chociaż Lalka nie mogła mnie widzieć. Byłam zdania, że pan Karol
              ma rację. Można było trafić przypadkiem na otwartą furtkę, ale nie na kombinację
              liczbową. Niewątpliwie ktoś czatował na jego mienie, planując kradzież i zapewne
              śledząc dom, niezwykła okazja zaś spadła mu jak z nieba. Nie można było nawet
              nazwać tego włamaniem, otwarta furtka, otwarte drzwi na taras... Przyszło mi na
              myśl, że mimo różnic w poglądach, pan Karol i pan Lenarczyk zostali okradzeni w
              identyczny sposób. Lalka przypomniała mi jeszcze, jak wygląda ogród pana Karola.
              Płaski trawnik, rzadkie krzewy... Żywopłot gęsty, owszem, ale można wejść na coś
              z którejkolwiek strony i patrzeć nad żywopłotem. - Jeżeli przypadkiem nie
              zasłonił okien, to ten jakiś mógł podejrzeć przez lornetkę otwieranie sejfu -
              rzekła odkrywczo. - On ma gabinet na parterze. Tylko jest jedna śmieszna rzecz.
              Malwina mi to powiedziała i dlatego ona uważa, że to musiał być przypadek.
              Mianowicie on udawał, że niczego w domu nie trzyma, żadnych pieniędzy. - Przed
              kim udawał, skoro ona wiedziała? - spytałam surowo. - I w jaki sposób udawał? -
              O Boże, nie przed żoną przecież! Przed różnymi znajomymi, rozumiesz, tymi, z
              którymi robił interesy. Wątpię, czy miał do nich absolutne zaufanie. Robił taki
              numer, załatwiał sprawy w domu, dochodził z takim do porozumienia, umawiał się z
              nim na jakąś późniejszą godzinę, wyjeżdżał na miasto, gdzieś tam chodził i
              udawał, że odbiera pieniądze. Potem wracał i spokojnie wyciągał je z sejfu,
              tylko że nikt tego nie widział. Wszyscy myśleli, że po pieniądze musi jechać na
              miasto, przy czym ona przysięga, że oni rzeczywiście tak myśleli, a on był
              twardy i ani razu nie postąpił inaczej. - Z tego wniosek, że wspólników w
              interesach należy wykluczyć. Okradł go ktoś, kto nie miał pojęcia o pieniądzach
              na mieście... - No właśnie, chyba tak... I niech ci się nie zdaje, że ona o tym
              opowiadała na prawo i lewo. Do mnie też nie mówiła wprost, trochę jej się
              wyrwało, jak była taka zdenerwowana, a reszty się domyśliłam. I gdyby nie to, że
              mnie o to pytasz, nic bym nikomu nie powiedziała, bo w ogóle o tym zapomniałam.
              Czy ty masz zamiar zająć się wykryciem złodzieja? - Niekoniecznie. Chociaż
              możliwe, że byłaby to najprostsza droga. Niemniej złodziei zostawiam milicji. -
              Oszalałaś? - krzyknęła Lalka ze zdumieniem. - Nie sądzisz chyba, że on
              zawiadomił milicję?! Grzecznie poinformowałam ją, że pomieszania zmysłów jeszcze
              nie mam. Gdyby pan Karol zawiadomił milicję, sądząc z tego, co o nim słyszę,
              byłby to najdziwniejszy wypadek w dziejach świata. Zgaduję natomiast coś innego,
              mianowicie przyczyny powściągliwości w rozgłaszaniu poniesionych strat. Rzecz
              jest dość oczywista. Ktoś, kto robi interesy, szczególnie niezupełnie legalne,
              cieszy się szacunkiem środowiska tylko tak długo, jak długo ma pieniądze.
              Ogłoszenie ruiny jest dla niego jednoznaczne z nieodwracalnym upadkiem, ze






              zrujnowanym nikt w ogóle nie będzie gadał i nikt go nie potraktuje poważnie. Z
              tego wyciągam dalszy wniosek, mianowicie wszyscy ci okradani czy napadnięci
              musieli zajmować się jakąś działalnością nielegalną... Lalka zgodziła się z
              moimi przypuszczeniami, pełna zapału i wyraźnej uciechy. - Widzę z tego, że
              jakiś Arsen Łupin okrada aferzystów - rzekła z satysfakcją. - W razie gdybyś go
              kiedyś wykryła, złóż mu ode mnie uprzejme powinszowania... W Wydziale
              Komunikacji bez trudu dowiedziałam się, że pan Karol Dromader sprzedał swojego
              opla-combi niejakiemu Alfredowi Kwaczkowskiemu, zamieszkałemu na Ochocie.
              Wysiliłam się trochę, obejrzałam Alfreda Kwaczkowskiego i stwierdziłam, że
              jeździ do pracy autobusem pospiesznym, w niedzielę zaś posługuje się dychawiczną
              syrenką. Do kierowcy opla-combi w ogóle nie był podobny, łysawy brunecik z
              wielkim nosem. Sprawdziłam, czy nie sprzedał opla komuś następnemu, okazało się,
              że nie. Cały czas jest jego właścicielem. Byłabym zapewne pogrążyła się w
              głębszych studiach nad rodziną i znajomymi pana Kwaczkowskiego, gdyby nie to, że
              napatoczył mi się Gaweł. Przejęta tematem, z rozpędu wyjawiłam mu swoje
              zdziwienie, wywołane osobliwą wstrzemięźliwością Alfreda Kwaczkowskiego, który
              nabył samochód i wcale nim nie jeździ, pozwalając użytkować pojazd komu innemu.
              - Głupia jesteś - odparł na to Gaweł z politowaniem. - Życia nie znasz czy co?
              Dużo jest takich, co firmują zakup samochodu, bo prawdziwy właściciel nie chce
              się przyznać do pieniędzy. Jakby co do czego przyszło, to nic nie ma i nic mu
              nie zabiorą. Willę wynajmuje od kogoś, samochód jest cudzy, żadnych pieniędzy
              nie zarabia i nie wydaje. Takich najtrudniej załatwić... Zresztą, co cię to
              właściwie obchodzi? Zirytował mnie tym pytaniem, bo co go obchodzi, że mnie
              obchodzi, i zjadliwie poinformowałam go, że samochód Kwaczkowskiego wiąże się
              ściśle ze zbrodnią. Sama zaczynałam już wierzyć, że to wszystko wiąże się ze
              zbrodnią. Gaweł zainteresował się żywo i wywlókł ze mnie wszystkie szczegóły
              dotyczące nieboszczyka Dutkiewicza. - Ty go przecież znałeś - przypomniałam
              sobie. - Miał twój numer telefonu. - Co miał? - Twój numer telefonu. Zapisany w
              notesie. Widziałam na własne oczy. Gaweł przez chwilę patrzył na mnie tak,
              jakbym znienacka zaprawiła go w ciemię ciężkim przedmiotem. - Bredzisz w
              malignie czy co? Mój numer telefonu? Skąd, u diabła, ten sukinsyn miał mój numer
              telefonu...?! - Nie wyrażaj się o nieboszczyku - upomniałam go surowo. - Dobra,
              niech będzie, ten świętej pamięci jełop... Kto to był? Dutkiewicz, powiadasz...?
              W ogóle nie znam takiego! Kto to był?! Wyglądało na to, że nieboszczyk
              Dutkiewicz maniacko zapisywał sobie numery telefonów całkowicie obcych osób.
              Wyjaśniłam, że był to pracownik spółdzielni ogrodniczej hodującej pieczarki.
              Gaweł ze zmarszczonymi brwiami gwałtownie szukał w pamięci, przypominając w tym
              momencie rozwścieczonego amorka. - Co za cholera jakaś... Czekaj no... A jak mu
              było na imię? - Waldemar. Gaweł jakby skamieniał. Patrzył na mnie, zaniechawszy
              nawet mrugania oczami. Po chwili odetchnął głęboko i odzyskał normalny wyraz
              twarzy wesołego amorka. - Cholera wie, może ja z nim kiedy piłem...? - mruknął
              niepewnie. - Nic nie wiem. Że też milicja jeszcze mnie nie ciągała...
              Zawiadomiłam go uprzejmie, że nie było potrzeby, ponieważ wszystkich wiadomości
              o nim udzieliłam milicji osobiście. Nie wiadomo dlaczego, ucieszyło go to
              niebotycznie. Nie interesował się moimi zeznaniami, zachichotał radośnie,
              oznajmił, że kiedyś go przeze mnie trafi szlag, i odjechał. Przysięgłabym, że
              właśnie przypomniał sobie tego Dutkiewicza i w głębi duszy z ulgą stwierdził, że
              niczym mu to nie grozi. Kombinacje samochodowe przyczyniły mi ciężkiej zgryzoty,
              straciłam bowiem punkt zaczepienia. Pierwotnie miałam nadzieję dowiedzieć się,
              kim jest rudy facet z wściekłą gębą, i ewentualnie odgadnąć przyczyny, dla
              których jeździł za mną oplem-combi. Teraz mi to odpadło, wątpiłam, czy
              Kwaczkowski wyjawi prawdę. Zaczęło mi się wszystko mieszać, postanowiłam zatem
              spróbować z innej beczki. Dojść do setna rzeczy drogą dedukcji. Coś musiało
              stanowić element wiążący. Przypuśćmy, że dolary. Dolary w gotówce były
              przedmiotem kradzieży w kraju, dolary udawały się w zagraniczny wojaż w
              poszarpanej kołderce, dolary tajemniczy Wiśniewski przysyłał do Narodowego Banku
              Polskiego, dolarów szukała Janka. Co tu ma do rzeczy Janka...? Nie dotyczyły
              Dutkiewicza, nie mogły również dotyczyć mnie, bo z żadnym z tych działań nie
              miałam nic wspólnego. Nie kradłam, nie przemycałam, nie wysyłałam pocztą i nawet
              nie zajmowałam się handlem. Wiśniewski i pudełko po wafelkach z Cieszyna... Sama
              miałam w domu takie pudełka, ale dzielnicowy słusznie zauważył, że można je






              znaleźć w każdym sklepie. Zatem zwyczajny przypadek, a co dalej idzie podanie
              przez Wiśniewskiego mojego adresu również musiało być zwyczajnym przypadkiem.
              Dolary właściwie niczego nie wyjaśniały. Wobec tego może środowisko...?
              Okradziony pan Karol pasował doskonale, okradziony pan Lenarczyk średnio, jacyś
              okradani czy napadnięci aferzyści - znakomicie! Wszystkich łączyła głęboka
              niechęć do ujawniania strat. Wściekłogęby kierowca opla-combi, zważywszy
              kombinacje samochodowe z Kwaczkowskim, niewątpliwie tkwił w tym szacownym gronie
              po same uszy. Kierowca wiśniowego taunusa zapewne również, z tego, co wiem o
              życiu, oni często te transakcje załatwiają w samochodach... Jeden Maciuś nie
              nadawał się zupełnie, wyskoczył mi tu jak Filip z konopi, ni przypiął, ni
              wypiął, ale Maciuś miał nieprzeciętny fart i mógł się pojawić najczystszym
              przypadkiem. Bruździł za to nieboszczyk Dutkiewicz, który, o ile słyszałam, w
              żadnym hochsztaplerstwie nigdy w życiu nie uczestniczył. W każdym razie to, co
              wymyśliłam w rozmowie z Lalką, miało swój sens. Ktoś żeruje na marginesie
              społecznym, zagrabiając nielegalnie posiadane mienie, Maciusia ocenił pewnie na
              oko, czuje się bezpiecznie o tyle, że nikt z poszkodowanych nie leci do milicji,
              po czym... Zaraz. Po czym co...? Skojarzenie przyszło natychmiast. Oczywiście
              Wiśniewski! Zbiera dolary z czarnego rynku i przesyła je do skarbu państwa,
              szlachetna postać! Widocznie zdenerwowały go trudności gospodarcze i postanowił
              im zaradzić. No dobrze, a przemyt w kołderce...? Sekret przemytu również
              odgadłam od razu. Spłoszeni waluciarze, ratując zagrożone mienie, usuwają je w
              bezpieczne miejsca, poza zasięg działania bandyty Wiśniewskiego. Prosta sprawa.
              Nic by w tym nie było zagadkowego, gdyby nie Dutkiewicz i gdyby nie ja.
              Dutkiewicz mógł być Wiśniewskim i zostać zamordowany przez zemstę, ale po
              pierwsze kolejna darowizna do NBP przyszła już po jego śmierci, a po drugie
              waluciarze, wiedząc, iż pozbyli się wroga, zaniechaliby przemycania dóbr.
              Dutkiewicz nie pasował do niczego jeszcze bardziej niż Maciuś. Na domiar złego
              przeszkadzałam sobie ja sama, bo niby co ja tu miałam do roboty? Po jakiego
              diabła ten żłób jeździł za mną oplem Kwaczkowskiego i co za jakaś zaraza rżnęła
              mi opony? Kto i po co poinformował mnie, że Dziobaty jeździ do Zalesia? Do
              Zalesia jeździł nie żaden dziobaty, tylko ja osobiście, składając wizyty
              fizykowi jądrowemu, wątpliwe było jednakże, czy to fizyk jądrowy tak się dziwnie
              mści. Najwyraźniej w świecie plątałam się po aferze przypadkiem. I wreszcie
              przyszło mi do głowy, że tych przypadków jest jakoś za dużo. Przypomniałam
              sobie, co powiedział major. To właśnie ja, podobno, stanowię centralny punkt.
              Czego, na litość boską...?!!! Całe myślenie zaczęłam od początku. Marcin o
              zaginionych znaczkach nie mówił ani słowa. Wierna obietnicy nie poruszałam tego
              również, szczególnie że na samo wspomnienie poniesionej straty trafiał mnie
              straszny szlag. Gaweł ostrzegał mnie przed Baśką. Wymyślił sobie pożar mojego
              domu w chwili, kiedy zamierzałam wejść do sklepu filatelistycznego. Sklep
              filatelistyczny i znaczki, związek oczywisty! Gaweł je ukradł...? Nie wchodził
              do tego sklepu ani nie wychodził zeń, w momencie kiedy nadjechałam, właśnie
              odjeżdżał. Może w tym sklepie był ktoś inny, ktoś, kogo znałam, i nie chciał,
              żebym go zobaczyła? Gaweł wiedział, że mam filatelistycznego szmergla... Janka
              miała zgryzotę, bo Donat był dziwny. Co ma piernik do wiatraka...? Donata nawet
              widziałam, uprawiał z Pawłem marsze po Saskim Ogrodzie, rzeczywiście, dziwności
              mu odmówić nie sposób. Wypłoszyli siedzących na ławce facetów... Nagle
              przypomniałam sobie, skąd znam czerwoną, wściekłą gębę i sterczące włoski tego
              cepa z opla-combi. To on właśnie siedział wówczas na ławce w Saskim Ogrodzie,
              nie rozpoznałam go później, bo nie miał na sobie czerwonego sweterka. Donat i
              Paweł latali mu przed nosem. Paweł i Baśka... Baśka i ostrzeżenie Gawła, Gaweł i
              sklep filatelistyczny, sklep filatelistyczny i Marcin... Baśka i Dutkiewicz...
              Zalęgło mi się w duszy niezłomne przekonanie, że wszystko to razem jakoś się
              łączy, wiąże ze sobą i ściśle z siebie wynika, zarazem jednak tego związku w
              żaden sposób nie mogłam sprecyzować. Im bardziej się nad tym zastanawiałam, tym
              bardziej ciemniał, rozmazywał się i zanikał. Na domiar złego druga strona
              medalu, ta dolarowa, pasowała mi tu jak pięść do nosa i w ostatecznym efekcie
              zaczęłam widzieć wokół siebie dwie tajemnicze afery, całkowicie odrębne,
              połączone jedynie kompletnym brakiem sensu i osobą cepa z wściekłą gębą. Po raz
              trzeci zatem rozpoczęłam rozważania na nowo... Porucznik Wilczewski pojechał
              jednak do Szwecji. Major Fertner, po głębokim namyśle, poparł jego podróżnicze






              propozycje i porucznik udał się w wojaż jako turysta. Wrócił po tygodniu, pełen
              wielce mieszanych wrażeń i natychmiast po jego powrocie odbyła się narada
              produkcyjna. Major przez cały ten czas intensywnie myślał i wymyślił bardzo
              dużo. Był już absolutnie pewien, że trzy pozornie oderwane i nie mające ze sobą
              nic wspólnego przestępstwa, kradzież dolarów u Maciusia, zabójstwo Dutkiewicza i
              przemyt w kołderce, w jakiś tajemniczy sposób łączą się i stanowią całość. W
              każdym z tych wydarzeń brałam jakiś udział i właściwie byłam jedynym elementem
              występującym wszędzie. W dodatku gdziekolwiek się pojawiłam, natychmiast każda
              prosta i łatwa sprawa komplikowała się w sposób nie do rozwikłania. Coś w tym
              musiało być. Na domiar złego mój udział w przestępstwach wydawał się dziwnie
              nietypowy. Maciusia znałam, wiedziałam o jego przeklętych dolarach i sama go
              wypchnęłam do milicji. Co do tego nie było wątpliwości. Własnoręcznie robiłam
              osławione rolmopsy, osobiście znałam pana Sokołowskiego i aż dziw brał, że nie
              było mnie na poczcie w chwili ekspediowania kołderki. Sama znalazłam zwłoki
              Waldemara Dutkiewicza, który, co gorsza, do mnie właśnie dzwonił ostatnim tchem.
              Coś w tym wszystkim było okropnie nie w porządku, ale major ciągle jeszcze nie
              mógł dojść, co. W kwestii Maciusia niewątpliwie miałam alibi. Nie ukradłam mu
              tych dolarów, to pewne, a w każdym razie nie bezpośrednio. Zeznania wszystkich
              świadków potwierdziły fakt mojej obecności w zupełnie innych miejscach,
              dostatecznie daleko od jego mieszkania, żeby mnie wykluczyć jako sprawcę. Z
              kołderką, zdaniem majora, nie mogłam mieć nic wspólnego. Musiałabym zupełnie
              zidiocieć, żeby wysyłając przemycane dolary, wyekspediować równocześnie
              niebezpieczne dla nich rolmopsy. Mogłam nie mieć wpływu na Zosię, na pana
              Sokołowskiego i na termin wysyłania puszki, ale powinnam mieć wpływ na kołderkę,
              gdyby należała do mnie, i przynajmniej z jeden dzień poczekać z wysyłką.
              Nieświadomość nie wchodziła w rachubę, wszystkie zainteresowane osoby zgodnie
              zaświadczyły, iż o losach zakąski byłam informowana na bieżąco. Dutkiewicza
              teoretycznie zabić mogłam. Siedziałam w domu właściwie sama, bo moje dzieci
              spały kamiennym snem, oddalona od miejsca zbrodni zaledwie o parę ulic. Wieczór
              był późny, ludzi na ulicach mało, mogłam wyjść przez nikogo nie zauważona, utłuc
              faceta, a potem wezwać milicję dla zachowania pozorów. Istniał tu wszakże pewien
              szkopuł. Waldemar Dutkiewicz zginął dokładnie o godzinie podanej przeze mnie, to
              znaczy o jedenastej zero osiem. Jego zegarek zrobił mi dużą uprzejmość, stłukł
              się i stanął właśnie na tej godzinie. Celowe tłuczenie zegarka i przesuwanie
              wskazówek dla uzyskania alibi było wykluczone, znaleziono go bowiem pod
              zwłokami, na wykręconej lewej ręce nieboszczyka, przy czym charakter uszkodzeń
              uniemożliwiał przesunięcie wskazówek poprzez strzaskane szkiełko. Nie było zatem
              siły, czas zabójstwa został ściśle określony. Milicję wezwałam w szesnaście
              minut później. Gdybym była sprawczynią zbrodni, przez owe szesnaście minut
              musiałabym uprawiać jakąś niesłychanie ożywioną działalność, połączoną z biegami
              na przełaj. Major, obecny w radiowozie najzupełniej przypadkowo, sam przyjechał
              na miejsce przestępstwa i sam stwierdził, że ubrana byłam całkowicie, miałam na
              sobie sweterek zapięty na mnóstwo małych guziczków i potwornie brudne ręce.
              Pewnie, że miałam brudne ręce, skoro przez kilka poprzednich godzin pisałam na
              maszynie, ustawicznie poprawiając taśmę. Umyć się nie zdążyłam i w ogóle w
              obliczu zbrodni nie miałam głowy do mycia. Owe brudne ręce okazały się dla mnie
              wręcz bezcenne. Nieboszczyk Dutkiewicz został usunięty ze świata w sposób mało
              subtelny i pozostawiający liczne ślady wszędzie. Na mordercy również. Morderca
              musiał się umyć i zmienić odzież, jeśli chciał wyglądać przyzwoicie, a nie jak
              upiór z Dusseldorfu. W łazience ofiary nie było żadnych śladów ablucji, mydło
              znaleziono suche jak pieprz, ręcznik również, sprawdzono to dokładnie. Major
              umiał myśleć szybko i dlatego łazienka poszła na pierwszy ogień. Umyć się tam
              zatem nie mogłam, nie mówiąc już o tym, że skąd bym wzięła odzież na zmianę.
              Musiałabym jechać myć się u siebie w domu. Przy najlepszych chęciach i
              największych staraniach żaden człowiek nie zdoła umyć sobie czegokolwiek, nie
              myjąc przy okazji rąk. W ostateczności mogłabym się umyć, a potem te ręce na
              nowo zabrudzić, ale wówczas w żaden sposób nie zmieściłabym się w czasie. Major
              zbadał rzecz gruntownie, żeby się mnie wreszcie pozbyć. Przejeżdżający koło
              mojego domu radiowóz milicji widział mój samochód o jedenastej zero dwa, co
              zostało niezbicie ustalone. Po awanturach z oponami ciągle jeszcze na mój
              samochód zwracano uwagę. A zatem w celu zamordowania Dutkiewicza musiałabym się






              wybrać do jego domu na piechotę, potem piechotą wrócić, zmienić odzież, umyć
              się, pobrudzić na nowo, ponownie jechać do niego, tym razem samochodem, wejść na
              czwarte piętro i wezwać milicję. Major uczynił kilka prób i jako absolutne,
              wręcz nadludzkie minimum dla tych wszystkich machinacji wyszło mu dwadzieścia
              jeden minut i ani grosza mniej. Szesnaście było wykluczone. W morderstwie zatem
              nie brałam udziału. W żadnym z trzech przestępstw nie brałam bezpośredniego
              udziału, w dodatku wszystkie wyszły na jaw niejako dzięki mnie. Co wobec tego,
              do diabła, właściwie w nich robię...? W naradzie produkcyjnej, prócz majora i
              porucznika Wilczewskiego, wzięli też udział kapitan Różewicz, porucznik Pietrzak
              i niejaki porucznik Gumowski, specjalista od czarnego rynku. Porucznik
              Wilczewski zreferował szczegóły poszukiwań w Szwecji. - Niech to ciężki szlag
              trafi - rzekł z posępną irytacją. - Cholerny kraj, można tam na głowie stawać i
              nikogo to nie obhodzi! - Po jakiemu gadałeś? - zainteresował się porucznik
              Gumowski. - Po angielsku. Przeważnie znają. A jak nie, to też się można dogadać,
              nie wiem jak, ale można. Dużo mi przyszło z tego dogadywania... - Po kolei -
              zażądał major Fetner. - Mów dokładnie i po kolei, może się coś z tego wyłowi. -
              Po kolei, to w pierwszym rzucie poleciałem do adresatów... - I co, istnieją? -
              zdziwił się kapitan Różewicz. - Jak byk. Co do jednego. To znaczy ci w Szwecji,
              bo w Norwegii nie sprawdzałem. Grzeczni ludzie, uprzejmi, uczynni. Udawałem
              kumpla tego padalca, Jensena... - Wiedziałeś, jak jest po angielsku padalec? -
              zainteresował się znów porucznik Gumowski. - Padalec akurat nie, ale na wszelki
              wypadek nauczyłem się różnych inwektyw... - Te studia lingwistyczne będziecie
              kiedy indziej prowadzić - przerwał stanowczo major. - Do rzeczy. I co ci
              adresaci? - Bardzo się zakłopotali, bo ja, oczywiście, pomyliłem adres i teraz
              nie mogłem go znaleźć. Wszyscy uwierzyli, od razu mi opowiedzieli, że już były
              pomyłki z paczkami, więc z tym jego adresem jest coś nie w porządku. Rzecz
              jasna, każdy opowiadał oddzielnie, bo oni się wzajemnie nie znają. Podali numery
              i adresy urzędów pocztowych, na które odesłali paczki, trafiłem wszędzie,
              chociaż o drogę starałem się nie pytać. Raz się tylko wygłupiłem i więcej
              wolałem nie próbować. W głosie porucznika zadźwięczał ton tak ponurej goryczy,
              że zainteresowali się wszyscy. Porucznik z pewną niechęcią wyjawił, w jaki
              sposób padł ofiarą obłędnej uczynności tubylców. Stał sobie mianowicie i
              porównywał plan miasta z napisami na przystanku autobusowym, sprawdzając, czym
              dojechać do pożądanego urzędu pocztowego. Natychmiast zainteresował się nim
              jakiś sympatyczny osobnik, który, widząc turystę, z serdeczną życzliwością
              zaofiarował swoje usługi. Porucznik nie był w stanie wymówić prawidłowo nazwy
              ulicy, wyznał zatem, że zmierza ku poczcie. Osobnik rozpromienił się i
              zakomunikował mu, iż w Sztokholmie znajduje się więcej niż jedna poczta, wcale
              nie musi jechać gdzieś daleko, bo urząd pocztowy ma pod nosem, zaraz obok. Nie
              bacząc na protesty, doprowadził go pod same drzwi i przypilnował, żeby wszedł do
              środka. Nieszczęściem była to poczta, w której porucznik już przeprowadził swoje
              badania i nie miał ochoty znów się tam pokazywać, przeczekał zatem chwilę za
              drzwiami i wyszedł. Uczynny osobnik stał na przystanku, od razu domyślił się, że
              turysta nic nie załatwił, za krótko przebywał na tej poczcie, pewnie ma
              trudności językowe, zaopiekował się nim porządniej i ponownie dowlókł do poczty.
              Porucznikowi już było gorąco, z rozpaczy nabył znaczek, następnie kolorową
              widokówkę, okropnie drogą, pod wpływem ceny oprzytomniał i wpadł na pomysł, żeby
              rozpocząć korespondencję. Uczynny osobnik pożegnał go, pokazawszy przedtem
              skrzynkę listową i poszedł, kiedy jednak porucznik wyjrzał, okazało się, że znów
              stoi na przystanku. W rezultacie porucznik ukryty za kioskiem z parówkami,
              musiał przeczekać kilka autobusów, aż wreszcie życzliwy tubylec odjechał. Od
              owej chwili każdemu, kto pytał, czy nie trzeba mu jakiejś pomocy, odpowiadał, że
              ogląda miasto i nie zmierza do żadnego celu. - Za to od razu zrozumiałem, jak to
              się mogło stać, żeby zupełnie obcy ludzie tak porządnie odsyłali te paczki -
              dodał z westchnieniem. - Przedtem interes wydawał mi się ryzykowny i
              podejrzewałem zmowę. Teraz już nie. Najzwyczajniej w świecie oni są upiornie
              życzliwi i uczynni. - A na tych pocztach czego się dowiedziałeś? - Niczego. Nikt
              go w ogóle nie pamiętał. W trzech wypadkach tylko skojarzyli nazwisko z
              człowiekiem. Powiedzieli mi, że był to jakiś chyba młody, zdaje się, że brodaty
              i wyglądał zwyczajnie. Raz miał ciemne okulary. Nikt go nie znał. - I co,
              odebrał te paczki bez pokwitowania? Nie pokazywał żadnego dokumentu? - Podał






              nazwisko i adres nadawcy, zgadzało się, paczki nie były polecone, zabrał je i
              poszedł w diabły. No i kamień w wodę. Nikogo to kompletnie nie obeszło, nikogo
              nie zainteresowało, tak samo ci cholerni adresaci, pan Jensen-Hansen-Johannson
              poplątał coś z adresem, poprosił, żeby odesłać, no to odesłano i cześć. Jego
              sprawa i nikt się nie wtrąca. Major westchnął ciężko, bo miał nikłe nadzieje, że
              w tej Szwecji coś się jednak wyjaśni. Tymczasem jedyne, co zyskał, to pewność,
              iż afera została bardzo przemyślnie zorganizowana. - To był Szwed, ten, co
              odbierał? - Szwed albo Norweg, mówiący perfekt po szwedzku. Duńczyk raczej nie,
              bo Duńczycy podobno nie są w stanie pozbyć się akcentu. Ale wątpię, czy
              zwróciliby uwagę, nawet gdyby to był Arab w burnusie. Major miał nałóg myślenia,
              w trakcie rozmowy przychodziły mu do głowy rozmaite rzeczy. Elementem wiążącym
              byłam ja, należało sprawdzić, kto z moich znajomych ma znajomego w Skandynawii i
              jakie kontakty z tym znajomym utrzymuje. Mógł to być także jakiś mój znajomy
              wykorzystany bez mojego udziału. Nadmiar moich pewnych i hipotetycznych
              znajomych mógł świętego wyprowadzić z równowagi, niemniej należało ten węzeł
              towarzyski jakoś rozwikłać. Jedynie bezpośredni sprawca zbrodni nie wyglądał na
              mojego znajomego, ale ironię losu stanowił fakt, że on właśnie był mniej ważny.
              Major już się domyślał, że za jego plecami stał znacznie ważniejszy inspirator
              morderstwa. - Spróbujmy dopasować do sprawy tego całego Dutkiewicza - zażądał. -
              Wiemy, że zabójstwa dokonał wystraszony fachowiec... - Nic o tym nie wiem -
              przerwał z urazą kapitan Różewicz. - Skąd wiadomo, że wystraszony fachowiec? -
              Ściśle biorąc, dwóch wystraszonych fachowców. Otworzyli wytrychem, na zamku są
              wyraźne ślady. Prawdopodobnie oni otwierali, a Dutkiewicz telefonował. Ten
              telefon musiał ich zdenerwować i od razu dali mu w łeb. Potem w pośpiechu
              szukali czegoś, nie zdejmując rękawiczek. Wszystko wskazuje z jednej strony na
              fachową robotę, a z drugiej na pośpiech i zdenerwowanie. Sąsiadka z drugiego
              piętra widziała dwóch facetów, wchodzących po schodach, rozpoznać ich nie
              potrafi. Godzina się zgadza. - Jak ich widziała? Gdzie była? - U siebie w
              mieszkaniu. Zamierzała wyjść ze śmieciami, uchyliła drzwi, zobaczyła przez
              szparę tych facetów od tyłu, cofnęła się i przeczekała. Mówi, że była w starym
              szlafroku, a na głowie miała jakieś tam papiloty czy coś w tym rodzaju i nie
              chciała, żeby ją ktoś widział. Kroków nie słyszała, mieli buty na gumie. -
              Wszyscy wszystkich widzą od tyłu - wtrącił porucznik Wilczewski z mimowolnym
              rozgoryczeniem. - A mnie się wydaje, że tam był ktoś trzeci - ciągnął major. -
              Są cholernie nikłe ślady, które tak wyglądają, jakby ktoś wszedł później, po
              tamtych dwóch... - No jak to, weszła przecież ta Chmielewska... - Chmielewska
              wyodrębnia się bardzo wyraźnie. Czekajcie, to jest tylko moje luźne
              przypuszczenie. Ślady robią takie wrażenie, jakby ten sam człowiek zaczął
              inaczej stawiać nogi albo też inny człowiek stąpał w takich samych butach.
              Wszedł po tych dwóch, a przed Chmielewską, i jeśli wszedł, to zbliżył się tylko
              do denata i wyszedł. Nasuwa mi się taka myśl, hipoteza. Oni wcale nie chcieli go
              zabić, raczej wygląda to na dobry wycisk. Upadł, stracił przytomność, ale
              zostawili go żywego. Potem wszedł ten trzeci i wykończył go ostatecznie z wielką
              łatwością. Udusił go. Jeśli rzeczywiście tak było, to ten trzeci interesuje mnie
              najbardziej, chociaż nie jestem go pewien. - Skąd ci się w ogóle wziął ten
              trzeci? - spytał z namysłem kapitan Różewicz. - Tylko przez te różne stawianie
              nóg? - Nie tylko - wyznał major. - Znaleziono u Dutkiewicza włos z sierści kota.
              Dutkiewicz nie miał kota, ale w tym domu są koty na strychu. Oprócz tego na
              strychu jest pralnia i drzwi do tej pralni były świeżo malowane. Prawie wyschły,
              ale niecałkowicie i w jednym miejscu jest minimalny ślad zamazania. Ci dwaj do
              strychu nie dotarli i z kotami nie mieli styczności, więc wyobrażam to sobie
              tak: ktoś ich wynajął do mordobicia, czekał na strychu, aż przyjdą, potem zszedł
              na dół sprawdzić rezultaty i ewentualnie dobić ofiarę, a potem nie mógł już
              wyjść, bo przyjechała Chmielewska. Wrócił na strych i przesiedział tam prawie do
              rana. W jakimś momencie opierał się o drzwi, może się nawet do nich przyciskał.
              Możliwe zresztą, że uciekł w chwili, kiedy Chmielewska dzwoniła do milicji od
              Dutkiewicza. To był jedyny moment, bo potem siedziała na klatce schodowej.
              Przyciskać się do drzwi mógł przedtem. Gdybyśmy go znaleźli, gdyby nie oddawał
              odzieży do pralni, gdyby zostały mu na spodniach kłaki któregoś z tamtych kotów,
              gdyby miał najmniejszy bodaj ślad tamtej farby... - Gdyby jeszcze wlazł butami w
              krew denata i gdyby tych butów nie czyścił... - uzupełnił zgryźliwie kapitan






              Różewicz. - Dużo tam jest tych kotów na strychu? - zainteresował się porucznik
              Pietrzak. - Tylko trzy - odparł z westchnieniem major, oderwany od swoich
              czarownych marzeń. - Włos należy do jednego z nich, sprawdzono. Szukamy dalej
              powiązań Dutkiewicza. Gumowski, twoja kolej. Porucznik Gumowski wyciągnął z
              kieszeni jakieś notatki, nalał sobie kawy z termosu i zapalił papierosa. - Coś
              się dzieje - oznajmił z niechęcią. - Ale za cholerę nie wiem co. Coś dziwnego.
              Wszyscy spojrzeli na niego z niesmakiem, bo stwierdzenie nie było żadną
              rewelacyjną nowością. W całym śledztwie od początku przytrafiały się wyłącznie
              elementy dziwne i niezrozumiałe i zaskakująca byłaby raczej uwaga, że coś można
              pojąć. Kapitan Różewicz wzruszył ramionami: - Ale odkrycie... - mruknął
              gniewnie. - Mów o tym dziwnym - zażądał major.
              Porucznik, gmerając w notatkach, smętnie jął relacjonować swoje spostrzeżenia.
              Wynikało z nich niezbicie, że na czarnym rynku dolarowym czas jakiś temu
              zapanowało osobliwe zamieszanie. Wzajemna wymiana jednych walorów na drugie
              uległa niejakiemu zakłóceniu i zahamowaniu, w atmosferze pojawił się element
              wyraźnej nieufności, a nastawienie do siebie kontrahentów chwilami wydawało się
              wręcz wrogie. Jednemu z podwładnych porucznika udało się uzyskać informację, że
              "ktoś cholernie kantuje". Wypowiedź taką wygłosił pewien rekin czarnego rynku,
              przybyły z Trójmiasta w stanie niezwykłego wzburzenia i zdenerwowania,
              wspominając przy tym mgliście coś o poniesionych stratach. - Fałszywe dolary? -
              zaciekawił się porucznik Wilczewski. - Właśnie nie - odparł porucznik Gumowski w
              zadumie. - To znaczy, fałszywe chodzą jak zwykle, nie więcej i nie mniej. Ilość
              fałszywych utrzymuje się w normie, jeśli tak można powiedzieć. Mnie się wydaje,
              że zaczęli się wzajemnie oszukiwać na chama. Na to zdziwili się wszyscy. Jasną
              jest rzeczą, że każda znana firma musi dbać o swoją reputację, a tym bardziej
              firma, której działalność koliduje z prawem. Oszustwo przy sprzedaży czy kupnie
              we własnym łonie to jest sztuka na raz. Nagły upadek moralności przestępczej i
              solidarności wśród waluciarzy wydawał się zupełnie nieprawdopodobny. - Też
              uważam, że to dziwne - zgodził się porucznik. - Trudno coś wywęszyć, bo nabrali
              wody do pyska i nikt nikomu nie wierzy. Były podobno jakieś napady czy coś
              takiego, staram się właśnie o szczegóły, o jednym już wiem. Ale niezależnie od
              tego ktoś robi inne kanty, cholernie ukrywane. Dwóch waluciarzy pobiło się w
              Grandzie, a paru poniosło jakieś tajemnicze straty, do których się nie chcą
              przyznać... - Czekaj no, czekaj - przerwał major. - Powiedz dokładnie o tym
              napadzie i o tym pobiciu. Jak to było? Porucznik znów pogmerał w notatkach i
              wyjaśnił, że o napadzie zawiadomił go jeden podwładny, któremu z kolei zwierzył
              się w pierwszym zdenerwowaniu poszkodowany waluciarz. Waluciarz, rzecz jasna,
              znał podwładnego nie jako pracownika milicji, tylko jako kolegę po fachu.
              Załatwiał sobie spokojnie poważną transakcję z przypadkowym klientem, który
              chciał kupić trzy tysiące gotówką, liczyli właśnie pieniądze w samochodzie na
              parkingu przy Konopnickiej, kiedy nagle po dwóch stronach pojawiły się przy
              oknach dwie brodate, zbójeckie gęby. Zanim zajęci rachunkami panowie zdążyli
              zareagować, drzwi samochodu zostały otwarte, małpie ręce sięgnęły do środka,
              panowie poczuli się dziwnie ogłuszeni, pozbawiono ich wszelkich dóbr, po czym
              brodate gęby razem z małpimi rękami znikły z horyzontu i rozwiały się niczym
              senne marzenie. Obstawa nie zdążyła pośpieszyć na ratunek, ponieważ przeszkodził
              w tym jakiś miotający się na parkingu samochód, a cały napad trwał dwie sekundy.
              W samochodzie siedziała przy kierownicy antypatyczna baba. Co do bójki w
              Grandzie, to wyglądała ona następująco: inny podwładny porucznika, grający rolę
              nędznej płotki w czarnorynkowym oceanie, siedział sobie spokojnie przy stoliku w
              kawiarni na samym końcu, przy schodach, pił kawę i przyglądał się w zadumie
              kilku znanym mu panom przy stoliku pod oknem. Nagle do pomieszczenia wpadł
              jeszcze jeden pan z wyraźnym wzburzeniem na obliczu, dopadł stolika pod oknem,
              chwycił za klapy od marynarki jednego z siedzących i poderwał go z fotela. - Na
              coś mnie napuścił, ty świnio?! - zasyczał straszliwym szeptem. - Na co?! Ja ci
              pokażę okazję, ty w mordę kopany...!!! Tu dorzucił kilka słów nie do druku,
              równocześnie czyniąc gwałtowne wysiłki, zmierzające do oderwania trzymanych klap
              od marynarki, względnie poniewieranemu panu głowy od tułowia. Ów pan
              najwyraźniej w świecie osłupiał do tego stopnia, że nawet nie protestował
              przeciwko napaści, inni jednakże wmieszali się w sprawę i po kilku sekundach
              zajście zostało zlikwidowane. Panowie przy stoliku pochylili głowy ku sobie i






              jęli toczyć konwersację szeptem, tak że do podsłuchującego podwładnego docierały
              tylko oderwane słowa, wskazujące, iż wzburzony pan doznał jakichś krzywd
              materialnych. Wydarzenia były barwne, atrakcyjne i zainteresowały majora.
              Polecił porucznikowi dowiedzieć się o nich jak najwięcej, a przede wszystkim
              spróbować zbadać, co to za samochód ułatwił napad, przeszkadzając obstawie. Może
              działać cała szajka. - Z tego wynika - rzekł wreszcie - że ktoś okrada czarny
              rynek. Zyskuje w ten sposób dolary. Równocześnie ktoś przemyca te dolary za
              granicę, tu związek jest jasny i prosty. Ten, jak mu tam, Rokosz zalicza się do
              grupy okradzionych, widocznie nasz złodziej nie przebiera, gdzie ma okazję, tam
              kradnie. Dutkiewicz musiał mieć z tym jakieś powiązania, bo inaczej to zabójstwo
              jest niewytłumaczalne. Wrogów facet nie miał, nikomu się nie naraził, majątku
              nie posiadał, żadnej baby nie uwiódł i nie rzucił, żadnej tajemnicy nie wykrył,
              bo na to był za tępy. Mógł po cichu należeć do szajki złodziei, waluciarze go
              nakryli i to była ich zemsta, a mogło być i odwrotnie. Złodzieje spodziewali się
              znaleźć u niego forsę, nie znaleźli i utłukli go ze złości. Tego cholernego
              Wiśniewskiego razem z jego darowiznami na skarb państwa na razie w ogóle nie
              rozumiem. Co do Chmielewskiej... W tym momencie major przypomniał sobie, że
              słyszał o jakiejś bijatyce pod kioskiem, w której brałam udział. Skojarzyło mu
              się to z bójką w Grandzie. Zamilkł i na długą chwilę popadł w głębokie
              zamyślenie. - Jak dla mnie, to wszystko się ze sobą wiąże wyłącznie przez
              Chmielewską - powiedział z lekkim obrzydzeniem kapitan Różewicz. - Wszędzie się
              plącze. A z tych jej znajomych to tylko ten Rakiewicz pasuje do afery, bo cała
              reszta do niczego. Żadnych wyskoków, żadnego życia nad stan, wszystko normalnie
              pracuje, beznadziejne. Ale Rakiewicz w dolarach nie siedzi. - Dutkiewicz też nie
              siedział - przypomniał porucznik Gumowski. - Nikt go nie znał. Major ocknął się
              z zamyślenia. - Mogli go nie znać z nazwiska, tylko z twarzy - rzekł. - Roześlij
              ludzi z fotografią. - Już rozesłałem, czekam na wyniki. Chmielewską im też
              podrzucę, na wszelki wypadek. Po dalszej dyskusji stanęło na tym, że podobizną
              nieboszczyka Dutkiewicza należy obsłużyć bez mała pół kraju, że niezbędne jest
              nawiązanie przyjaźni z małomównymi waluciarzami, że nie wolno oderwać oka od
              Gawła i ode mnie i że, przede wszystkim, należy wygrzebać z teraźniejszości i
              przeszłości wszystkie wydarzenia dziwne, nietypowe i pozbawione sensu, tylko
              takie bowiem mają szansę łączyć się z tą idiotyczną sprawą i ewentualnie
              cokolwiek wyjaśnić. Oprócz tego należy myśleć, twórczo i intensywnie. Myślałam
              twórczo intensywnie i wyszło mi nadzwyczajne kretyństwo. Mianowicie Marcin
              złapał swojego złodzieja znaczków, który to złodziej zdążył już upłynnić zbiór,
              częściowo zapewne w kraju, a częściowo za granicą. Marcin go zaszantażował i
              zażądał zwrotu, jeśli nie znaczków, to chociaż równowartości. Złodziej,
              przepuściwszy już forsę i nie mogąc się wywiązać inaczej, ukradł stosowne sumy,
              gdzie popadło. Złodziej musiał być przyjacielem Dutkiewicza i Dutkiewicz,
              poczciwa dusza, pomagał mu w tych kradzieżach, po czym złodziej uszedł cało, a
              Dutkiewicz padł ofiarą zemsty aferzystów. Złodziej, świnia jakaś, wiedząc o
              mojej znajomości z Marcinem, usiłował rzucić podejrzenia na mnie i stąd
              wszystkie głupie przypadki. Koncepcja miała pewne luki. Dlaczego Marcin, zamiast
              sam zgromadzić forsę i odkupić walory do zbioru, kazał wysyłać ją anonimowo na
              skarb państwa, było nie do pojęcia. Musiałby chyba zwariować, ale już nie jeden
              raz bywało, że nieszczęście komuś padło na mózg. Gawła umiejscowiłam, brał
              udział w przehandlowywaniu znaczków, być może, dowiedziawszy się o ich
              pochodzeniu, usiłował odkupić je z powrotem. Donat nie pasował mi nigdzie, co do
              Baśki natomiast, doskonale nadawała się do roli złodzieja, Dutkiewicz zrobiłby
              dla niej wszystko, wahałam się jednak rzucać na nią podejrzenia. Musiałaby
              również zwariować, a jakoś w jej zachowaniu nic nie wskazywało na obłęd. Prawdę
              mówiąc, mogłam wszystkie wątpliwości wyjaśnić od razu, za pomocą prostej rozmowy
              z zainteresowanymi osobami, ale jakoś komunikat o odkryciach nie przechodził mi
              przez gardło. Spróbowałam dyplomatycznie. Przez telefon spytałam Baśkę, co
              oznaczały owe spacery Donata i Pawła po Ogrodzie Saskim. Zdziwiła się tak, jakby
              po raz pierwszy usłyszała o tym ode mnie. - Przecież ty też tam byłaś -
              dołożyłam. Plątałaś się za krzakami. - Byłam tam? - zmartwiła się Baśka. - O
              rany boskie, nic takiego nie pamiętam! Może mam sklerozę? - Może masz.
              Przypomnij sobie. Na wiosnę, jeszcze nie było liści na drzewach... - Zabij mnie,
              nic nie wiem. Czy jesteś pewna, że byłam trzeźwa? Tego nie byłam pewna,






              widziałam ją z daleka, zachowywała się dziwnie. Zawahałam się. Może Donat i
              Paweł również byli pijani? Szli prosto, ale to jeszcze o niczym nie świadczy.
              Jeżeli wszyscy troje znaleźli się tam na bani, nigdy w życiu nie przypomną
              sobie, co robili i dlaczego. Baśka żywo interesowała się sceną w Saskim Ogrodzie
              i robiła takie wrażenie, jakby rzeczywiście dowiadywała się o niej ode mnie.
              Przygnębiona, zrezygnowałam z indagacji. Zapytana o Donata Janka oznajmiła, że
              złe, które w niego wstąpiło, utrzymuje się na stanowisku, tyle że przybrało inne
              oblicze. Donat już nie wychodzi z domu, przeciwnie, zamyka się, gdzie popadnie,
              to w łazience, to w kuchni, to w pokoju Krzysztofa, czasem nawet w piwnicy.
              Rozmawiać nadal nie chce, niedługo pewnie zapomni ludzkiej mowy. Marcin,
              odwrotnie niż Donat, pętał się nie wiadomo gdzie, w ogóle nie przebywał w domu i
              w żaden sposób nie mogłam go złapać telefonicznie. Gawła z tych dyplomatycznych
              rozmów wykluczyłam z góry, od niego nie było szans czegokolwiek się dowiedzieć.
              W tej sytuacji wezwanie do majora powitałam niemal z ulgą. Zaczął dość
              nieoczekiwanie. - Pani zna Pierzaczka - rzekł z lekką pretensją. - Nie wpisała
              go pani na listę znajomych. Dlaczego? Natychmiast z wysiłkiem zaczęłam szukać w
              pamięci kogoś, do kogo dałoby się dopasować to osobliwe nazwisko. Nic, żadnych
              skojarzeń. - Wykluczone - powiedziałam stanowczo. - Nie znam żadnego Pierzaczka.
              Kto to jest? - Jak to pani go nie zna, przecież sama pani mówiła, że panią
              prześladuje. Pierzaczek mnie prześladuje. Chryste Panie...! Co to może oznaczać?
              Wytrzeszczyłam oczy na majora, zaskoczona tak, że przestałam myśleć. - Kocio
              Pierzaczek - dodał major tonem nagany. - Pominęła go pani. Nie przypomina pani
              sobie? W osłupieniu usiłowałam przypomnieć sobie prześladującego mnie Kocia
              Pierzaczka. W całej mojej biografii nic takiego nie było. Major zastawiał chyba
              na mnie jakąś potworną pułapkę. - Na litość boską, cóż to jest takiego, ten
              Kocio Pierzaczek?! - spytałam rozpaczliwie. - Co pan ma na myśli?! Dlaczego ja
              go mam znać?! - Ogólnie mówi się o nim Słodki Kocio, bo ma mordę... tego,
              przepraszam, chciałem powiedzieć twarz wściekłego buldoga. W jego towarzystwie
              wybijała pani szyby w kiosku. Coś mi zaczęło świtać w oszołomionym umyśle. -
              Żadnych szyb nie wybijałam! - zaprotestowałam mechanicznie. - Zaraz, chwileczkę,
              czy panu nie chodzi przypadkiem o tego bęcwała, który jeździł za mną oplem-
              combi? - No proszę, przyznaje pani, że panią prześladował! - O rany boskie,
              rzeczywiście, prześladował mnie całe trzy dni! To on się nazywa Pierzaczek? Skąd
              niby miałam o tym wiedzieć? Nie przedstawiał mi się, a szybę wybił bez mojego
              udziału. Widzę, że uzyskał pan informacje od mojego dzielnicowego, powinien pan
              wiedzieć, jak to było! - Chętnie posłucham, jak mi pani jeszcze raz opowie
              własnymi słowami. Opowiedziałam zatem własnymi słowami całe wydarzenie. Major
              zainteresował się najbardziej napaścią nieznanego osobnika na owego Pierzaczka z
              wściekłą gębą. Kilkakrotnie pytał, co osobnik mówił. Wyjaśniłam, że nic nie
              mówił, wyłącznie charczał. Najpierw charczał z furii, niejako dobrowolnie, a
              potem charczał, ponieważ dostał po pysku i był wleczony za klapy. Szybę wytłukli
              wspólnymi siłami, po czym Pierzaczek się ode mnie odczepił. Odzyskałam już
              przytomność umysłu i przyszło mi do głowy, że przy okazji sama mogę się czegoś
              dowiedzieć. Nie będę musiała latać za jakimiś Pierzaczkami. - A tak między nami
              mówiąc - powiedziałam ostrożnie - czy pan nie mógłby mi zdradzić tej tajemnicy,
              dlaczego właściwie on za mną jeździł? Podejrzewam, że pan wie. - Pani też
              powinna wiedzieć - odparł major spokojnie. - Bywa pani może na ulicy
              Konopnickiej? Skupiłam się, żeby na nowo nie popaść w oszołomienie. - Pewnie że
              bywam. Mnóstwo razy.
              - Po co?
              - Dziwne pytanie. Wydawnictwo tam się mieści, miewam w nim liczne interesy. - I
              gdzie pani parkuje? - Na parkingu, oczywiście. Zazwyczaj jest tam miejsce.
              - A nie było tam przypadkiem jakiejś kolizji? Nie usiłowała pani kogoś
              przejechać? Znów wytężyłam pamięć. Wszystkie żywe istoty, które kiedykolwiek
              pchały mi się pod samochód, mam w niej dokładnie zapisane. Ich widok zostaje mi
              w oczach na zawsze. Na parkingu przy Konopnickiej istotnie kiedyś coś było... -
              A owszem - przyznałam. - Dwóch półgłówków wyskoczyło mi znienacka na jezdnię.
              Cofnęli się, na szczęście, ale akurat parkowałam tyłem i oczywiście władowali mi
              się natychmiast pod tył. Nie przejechałam ich jednak, uciekli i tak się miotali
              dookoła mnie jak ślepe komendy raz z przodu, raz z tyłu. Nie wiem, co to ma do
              rzeczy, żaden z nich nie był tym całym Pierzaczkiem. Major, wyraźnie zadowolony,






              pokiwał głową. - Podobno śledziła pani kiedyś wiśniowego taunusa, który zgubił
              panią dopiero za Halą Mirowską... - Wcale mnie nie zgubił - przerwałam z
              irytacją. - Pętał mi się przed nosem, a w ogóle wcale go nie śledziłam, tylko
              jechałam do księgarni. Skręcił wreszcie i pozbyłam się go. Kto wymyślił, że go
              śledziłam? Major z wielką starannością pomijał moje pytania, trzymając się
              swoich. Kazał mi opowiedzieć o wszystkich spotkaniach z wiśniowym taunusem, a
              następnie o dewastacji opon. Troskliwie dopytywał się, kiedy odwiedzałam ostatni
              raz rozmaite miasta w Polsce, Kraków, Szczecin, Łódź, Gdańsk, Zakopane,
              Wrocław... Przeniósł się bliżej i zainteresował moimi wizytami w Zalesiu.
              Zirytowało mnie to w końcu, bo poczułam się skołowana, chociaż z początku już mi
              się zaczynało coś kłuć. - Czy panią to nie dziwi, że tak jakoś wszystko się
              kręci koło pani? - spytał wreszcie z wyraźnym naciskiem. - Dzwonią do pani,
              jeżdżą za panią, podają pani adres, niszczą pani samochód... Czym pani to
              tłumaczy? - Ogólnym zidioceniem - odparłam gniewnie. - Kotłuje się po mnie seria
              głupawych pomyłek, a czym jest spowodowana, pan zapewne wie lepiej ode mnie. -
              Pani sądzi, że to pomyłki? - A cóżby innego? Jaki może być rozsądny powód, dla
              którego nieznany sprawca zostawił mi za wycieraczką komunikat, że Dziobaty
              jeździ do Zalesia? - Co takiego...?! - Dziobaty jeździ do Zalesia - powtórzyłam
              ponuro. Major patrzył na mnie, jakbym znienacka stanęła na rękach. - Co to
              znaczy? - A skąd ja mam to wiedzieć? Nie znam żadnego Dziobatego i nic mnie nie
              obchodzi, dokąd jeździ. Żadnego sensu w tym nie ma, ale kartka za wycieraczką
              była. - Niech pani opowie o tym dokładnie. Opowiedziałam, nawet z pewną
              satysfakcją. Major mnie kołuje, niechże i on będzie skołowany. Przyglądał mi się
              cały czas z szaloną uwagą i coraz bardziej podejrzliwie. - I co pani z tą kartką
              zrobiła? - Nie wiem. Możliwe, że wyrzuciłam, a możliwe, że do dziś dnia wożę ją
              w skrytce w samochodzie. Jeśli pan sobie życzy, mogę sprawdzić. - Bardzo proszę.
              Sprawdzi pani wychodząc. Czy potem, po znalezieniu owej kartki, była pani w
              Zalesiu? - Nie, potem nie.
              - Ale przedtem pani bywała?
              W głosie majora było coś takiego, że nagle mnie tknęło. Przestałam bywać w
              Zalesiu po donosie na Dziobatego. Śledziłam parszywca w wiśniowym taunusie.
              Znałam Pierzaczka i usiłowałam ukryć tę znajomość. Nie było żadnych pomyłek,
              czepiano się mnie świadomie, a przyczyny powinnam znać... Objawienie spłynęło na
              mnie jak grom z jasnego nieba. - Rany boskie! - powiedziałam w popłochu, ze
              szczerą zgrozą. - Pan mnie podejrzewa o to, że to wszystko ja...?! - Że co pani?
              - zaciekawił się major natychmiast. - Napadam waluciarzy, okradam aferzystów,
              przemycam dolary, występuję jako Wiśniewski... Zaraz, co tam jeszcze?
              Dutkiewicza chyba nie zabiłam...? Major najwyraźniej w świecie skamieniał. -
              Skąd pani wie o napadach i okradaniu aferzystów? - spytał lodowato. - Jakich
              aferzystów? Skąd pani wie o przemycie? Wreszcie poczułam grunt pod nogami,
              sytuacja zaczęła się wyjaśniać, moja dziurawa koncepcja miała jednak ręce i
              nogi. Umysł mi wystartował. Co prawda niewątpliwy fakt, że okazałam się
              podejrzana o imponujące czyny przestępcze, nieco mi komplikował całą sprawę,
              niemniej nabrałam nadziei na dojście z majorem do jakiegoś porozumienia. Popłoch
              we mnie nieco zelżał, otumanienie przeszło mi jak ręką odjął. - Tu jednak Lalka
              miała rację - powiedziałam mimo woli. - Arsen Łupin działa na czarnym rynku... -
              Zechce pani wyjaśnić, co pani ma na myśli. - Zechcę - zgodziłam się i zapaliłam
              papierosa. - Od razu pana uprzedzam, że z pańskich pytań wyciągam sobie wnioski.
              Rozumiem, że pan uważa, że ja wiem o kradzieżach, napadach i przemycie, ponieważ
              sama to robię. Otóż nie. Nie robię. Dowiaduję się od osób trzecich, ponieważ nie
              jestem milicją... - Co pani chce przez to powiedzieć? - To, że ludzie prywatnie
              powiedzą sobie mnóstwo rzeczy, z którymi na pewno nie przylecą do pana. Mogę to
              panu powtórzyć, też prywatnie, bo oficjalnie to się i tak na nic nie przyda.
              Poszkodowani, mur-beton, wyprą się wszystkiego. Oficjalnie ja też się wyprę, bo
              nie mam chęci znów wulkanizować opon, więc jak pan uważa. Major zapalił się do
              tematu. Po krótkich targach poprzysiągł potraktować moje zwierzenia prywatnie.
              Opowiedziałam mu o okradzeniu państwa Lenarczyków i pana Karola, wyjawiłam kant
              samochodowy Pierzaczka i Kwaczkowskiego, oznajmiłam, że wprawdzie nie znam
              rozmiarów przemytu, ale moim zdaniem jest on dziełem zdenerwowanych waluciarzy.
              Przyznałam się, że o napadach wiem tyle, ile mi przyjaciółka naplotkowała, a do
              hochsztaplerstwa pokrzywdzonych doszłam drogą dedukcji. Major słuchał z






              zachłannością, wskazującą, że dostarczam mu epokowych rewelacji. - Dlaczego
              właściwie pani mi to wszystko mówi? - spytał wreszcie z wielkim
              zainteresowaniem. Pomyślałam, że rozmowy z milicją bywają niekiedy nieznośnie
              uciążliwe. Wygląda to tak, jakbym przez wyjawienie szczerej prawdy stawała się
              jeszcze bardziej podejrzana. - Mam na widoku dwa cele - wyznałam z lekką urazą.
              - Po pierwsze, wyraźnie widzę, że pan mnie o coś podejrzewa. Niezależnie od
              tego, co to jest, życzę sobie pomóc panu w wykryciu prawdy, bo prawda mnie
              automatycznie uniewinni. A po drugie, mam nadzieję przy okazji dowiedzieć się od
              pana czegoś pożytecznego dla potrzeb własnych. Mnie też ta sprawa interesuje,
              nie lubię być wplątywana w coś, o czym nie mam pojęcia. - Nie może pani
              dowiedzieć się wszystkiego zwyczajnie, od swoich znajomych? - Wszystkiego nie.
              Od znajomych dowiaduję się po kawałku i wychodzi mi z tego jakiś głupawy melanż.
              Wszystko wie tylko pan. - Ha, ha - rzekł na to major z nagłą jadowitą goryczą. -
              Wszystko wiem! Ale się pani na dowcipy zebrało... - Jakie tam dowcipy, a poza
              tym dlaczego właściwie od moich znajomych? Uważa pan, że te wszystkie
              przestępstwa popełniają właśnie moi znajomi? Do tej pory byli porządnymi ludźmi,
              a teraz ich nagle napadło? Niby dlaczego? - No? - podchwycił major natychmiast,
              tłumiąc w sobie ów nagły wybuch rozgoryczenia. - Właśnie, dlaczego? Coś musiało
              się zdarzyć i głowę daję, że pani wie co. Niech pani weźmie pod uwagę, że wie
              pani bardzo dużo, wyjątkowo dużo, a wszystko od swoich prywatnych znajomych.
              Niech pani sobie przypomni to wydarzenie, które im tak odmieniło charaktery, że
              zaczęli popełniać przestępstwa? No? - Nic takiego nie było - powiedziałam
              ponuro, postanawiając równocześnie za żadne skarby świata nie wydusić z siebie
              ani jednego słowa o znaczkach Marcina. - Zaraz, nie wiem, które przestępstwa ma
              pan na myśli. Dutkiewicz odpada, mowy nie ma, nie wierzę, że ktoś znajomy
              popełnił zbrodnię. Mogliby ewentualnie napadać na tych waluciarzy, ale też
              wątpię, bo nikt z nich się do tego nie nadaje... - Ktoś, kto się sam nie nadaje,
              wynajmuje takich, co się nadają. - Takim trzeba płacić. Nie wiem czym... - Uważa
              pani, że na przykład pan Rakiewicz też nie ma czym? Zawahałam się. Gaweł pasował
              mi do przedsięwzięcia tylko częściowo. Nieprzyzwoicie byłoby zwalać na niego
              wszystkie podejrzenia. - Pan Rakiewicz ma - przyznałam niechętnie. - Ale
              absolutnie nie widzę powodu, dla którego miałby mieszać się do takich głupich
              imprez. Na diabła mu to? A nawet gdyby, to co tu robi ten szlachetny Wiśniewski?
              Konkuruje z nim czy co? - To ma dwa nurty - rzekł nagle major po chwili
              milczenia, z natężeniem wpatrując się w przestrzeń za mną. - Jeden dotyczy
              czarnego rynku i różnych bandziorskich porachunków, a drugi kręci się koło pani.
              One się gdzieś ze sobą zazębiają. Doskonale wiem, że pani nie mówi prawdy, coś
              pani ukrywa, dopuszczam możliwość, że nieświadomie. Dużo mi pani wyjaśniła,
              poczekam, aż przypomni pani sobie i resztę. Zechce pani uprzejmie pośpieszyć się
              z tym trochę, a teraz zejdę z panią po tę kartkę... Nic nie mówiłam,
              zdegustowana przesadną przenikliwością majora. Znalazłam w skrytce tajemniczy
              donos na Dziobatego, nawet mało pognieciony. Na pytanie, kiedy dokładnie został
              wetknięty za wycieraczkę, wyjaśniłam, że nazajutrz po skręceniu przez Pawła
              nogi. Paweł dostał wówczas zwolnienie lekarskie na trzy dni, więc datę łatwo
              można sprawdzić u niego w pracy. Major wydawał się tą informacją
              usatysfakcjonowany. Nie zdążyłam wprowadzić w czyn pomysłów, które zalęgły mi
              się w głowie podczas interesującej rozmowy w komendzie, ponieważ zaraz
              następnego dnia zadzwonił Maciuś. - Słuchaj! - zajęczał głosem pełnym
              absolutnej, nieopanowanej paniki. - Słuchaj, stało się coś... Stało się coś
              strasznego! Ja... Ja dostałem... Ja dostałem... Dzisiaj dostałem... - Po pysku -
              podpowiedziałam życzliwie.
              - Co?... A, nie. Nie. Słuchaj...
              - No przecież słucham!
              Maciuś konspiracyjnie zniżył głos.
              - Ja dzisiaj dostałem... paczkę - wyszeptał już zupełnie tragicznie. Dosłyszałam
              niedokładnie i oczyma duszy natychmiast ujrzałam przerażonego Maciusia z żywą
              kaczką w objęciach. - Jaką kaczkę? - spytałam nieufnie. - Poleconą - odparł
              Maciuś grobowo. Poczułam się nieco zaskoczona i przez chwilę zastanawiałam się,
              o co mu może chodzić. - Ja jej skubać i patroszyć nie będę - oznajmiłam
              stanowczo, na wszelki wypadek. - Wybij to sobie z głowy od razu. Maciuś wydawał
              się co najmniej równie zaskoczony. - Co...? Kogo skubać... Jak to... Ja nie






              rozumiem, co ty mówisz! - Mówię, że nie będę skubać tej kaczki. -Jakiej
              kaczki...?!!!
              Nabrałam całkowitej pewności, że Maciuś z tajemniczych przyczyn zwariował
              ostatecznie. - Boże, zmiłuj się nade mną! - westchnęłam z rezygnacją. - Przecież
              mówisz że dostałeś kaczkę. Żywą? - Ależ nie! Martwą! To znaczy nie...
              Zapakowaną... Słuchaj, może ja lepiej przyjadę do ciebie? Myśl, że mam gościć u
              siebie szaleńca, na domiar złego z jakimś dziwnym drobiem, wydała mi się
              niepokojąca. Wolałam nie ryzykować. - Lepiej będzie, jak ja przyjadę do ciebie -
              zadecydowałam kategorycznie. - Właśnie wyjeżdżam na miasto. Gdzie jesteś? - W
              kiosku. - W jakim kiosku?
              - No, w kiosku. To znaczy nie, w budce Ruchu... To znaczy nie, w budce
              telefonicznej. Nie chciałem dzwonić z domu... - Ale wracasz do domu? - No nie
              wiem... No, chyba tak... No tak, oczywiście, wracam. - A gdzie teraz jesteś? -
              No, w tej budce...
              - O rany boskie, w jakiej budce?! Gdzie ta budka stoi?!
              - Na ulicy. To znaczy, na skrzyżowaniu... Pomyślałam, że muszę go traktować
              łagodnie, bo inaczej nie dogadam się z nim do skończenia świata. - Na
              skrzyżowaniu, bardzo dobrze. To jest pewnie skrzyżowanie dwóch ulic. Znaczy, na
              jakiej ulicy jesteś? - Na tej, no, na Kruczej... - To do domu masz niedaleko?
              - Nie, blisko. Dzwonię z najbliższego kiosku. To znaczy, z budki. Tylko na
              chwilę wyszedłem, zaraz wracam. - Doskonale. Będę u ciebie za piętnaście minut.
              Idź do domu i czekaj na mnie, nigdzie nie wychodź. Cześć! - Cześć... -
              powiedział słabo Maciuś, najwidoczniej niezdolny do żadnych protestów. Dokładnie
              w kwadrans później zadzwoniłam do jego drzwi. Czatował chyba pod nimi, bo
              otworzył, zanim zdążyłam zdjąć palec z dzwonka. - To w końcu co dostałeś? -
              spytałam z zainteresowaniem. - Ciiiicho... - zaszeptał Maciuś nerwowo. - Ja tego
              nie rozumiem i teraz nie wiem, co zrobić. Dostałem paczkę i otworzyłem ją, i
              patrz...! Weszłam do pokoju i spojrzałam. Na stole leżała bardzo duża koperta,
              rozdarta prawie na pół, z niej zaś wyglądał gruby plik studolarowych banknotów.
              Tak byłam nastawiona na jakiś drób, kaczkę, gęś, indora czy zgoła żywą papugę,
              że przez moment nie rozumiałam, co widzę. Popatrzyłam na Maciusia, na dolary,
              znów na Maciusia i wreszcie oprzytomniałam. - Co to znaczy? Znalazłeś swoje
              dolary? - Jak to znalazłem, nic nie znalazłem, wcale tego nie znalazłem! -
              zdenerwował się Maciuś. - Gdzie ja to miałem znaleźć?! To przyszło pocztą! To
              znaczy nie, zawiadomienie przyszło pocztą i ja to odebrałem. Z poczty! -
              Dzisiaj? - Dzisiaj.
              Zamilkłam. Maciuś patrzył na mnie jak zachłanna sroka w wyjątkowo okazały gnat.
              - Zrób mi jakiej kawy albo co - zażądałam po namyśle. - Ja się muszę zastanowić.
              To jest poważna sprawa...
              Usiadłam na kanapie, wpatrzona w rozerwaną kopertę, a Maciuś posłusznie popędził
              do kuchni. Wrócił z tą kawą nawet dosyć szybko, ale przez ten czas zdążyłam
              przemyśleć parę rzeczy. - Niech cię ręka boska broni, nie dotykaj tego więcej -
              rzekłam ostrzegawczo. - W ogóle niech nikt tego nie dotyka. Maciusiowi wyleciała
              z ręki łyżeczka. - Uważasz, że mogą być... Mogą być... Czymś nasycone...?
              Zatrute...? - Zwariowałeś? Z daleka widać, że z tej kupy wystaje parę nowych
              banknotów. Uważam, że mogą być na nich odciski palców. Na starych to w ogóle nie
              ma co szukać, na kopercie znajdą pewnie wszystkich kolejnych pracowników poczty,
              ale na tych nowych banknotach, kto wie, może uda się coś wyodrębnić. Nie
              liczyłeś ich, mam nadzieję? - Nie, no coś ty?! Otworzyłem to i okropnie się
              zdenerwowałem. I od razu zadzwoniłem do ciebie. - Bardzo dobrze. To teraz od
              razu zadzwonisz do milicji. Do tego kapitana, który się tym zajmował, on się
              nazywa Różewicz. Czekaj, mam zapisany jego numer. Maciuś przeraził się tak, że
              zakrztusił się kawą i prychnął nią prosto na stół, na kopertę i na dolary.
              Zirytowałam się, bo tworzył w ten sposób na dowodzie rzeczowym nowe,
              niepotrzebne ślady. Porzuciłam kalendarzyk i łupnęłam go w łopatki. Po chwili
              odzyskał oddech. - Jak to... na milicję... - wyszeptał żałośnie, przerywanym
              głosem. - Oni mi nie uwierzą... Posadzą mnie... Wszystko zabiorą... Musiałam
              zużyć olbrzymią ilość sił, zanim wreszcie przekonałam go, że nie zostanie
              natychmiast skazany na galery, zamknięty w lochu, pozbawiony całego mienia ani
              też ścięty na pniu toporem katowskim. Uwierzył mi, ale ciągle się wahał i






              słuchawka wypadała mu z ręki. Zadecydowałam zatem, że sama zadzwonię. Odebrałam
              mu tę słuchawkę i wykręciłam numer komendy z nadzieją, że nawet jeśli kapitana
              Różewicza już nie ma, ktoś mi powie, gdzie go można znaleźć. Kapitan Różewicz
              jednakże był. Obaj z porucznikiem Pietrzakiem siedzieli w gabinecie kapitana i
              obmyślali rozmaite metody popełniania przestępstw. Major Fertner uzyskanymi ode
              mnie informacjami zdążył już uszczęśliwić swoich współpracowników i teraz
              kapitan z porucznikiem próbowali sprawdzić niektóre hipotezy. Okradanie różnych
              aferzystów i czarnorynkowców przyjęto za pewnik, niezgodność panowała tylko w
              kwestii ( sposobów działania i celów, jakie wiodły przestępcę. Sprawą byli żywo
              i wręcz osobiście zainteresowani, bo klęska, którą ponieśli w walce z
              idiotycznymi dolarami Maciusia, wciąż jeszcze gryzła honor kapitana. Porucznik
              zatem wystąpił w charakterze medium, wczuwającego się kolejno w psychikę
              rozmaitych osób i przez całe popołudnie uzyskiwał coraz bardziej imponujące
              osiągnięcia. Zdołałby prawdopodobnie w ciągu tego jednego wieczoru zorganizować
              cały gang przestępczy na skalę międzynarodową, gdyby nie to, że przerwał im
              dzwonek telefonu. Upewniłam się, czy mówię z kapitanem Różewiczem. - Panie
              kapitanie, dzwonię z mieszkania pana Rokosza - powiedziałam dość tajemniczo. -
              Proponuję, żeby pan przyjechał tutaj i sam obejrzał... Kapitan przerwał mi w pół
              słowa. - Nie chce pani chyba powiedzieć przez to, że znalazła pani jego zwłoki?
              - spytał złowieszczo uprzejmym tonem. Mimo woli spojrzałam na Maciusia, żeby
              upewnić się, czy aby jest żywy. Był żywy niewątpliwie, chociaż z nadmiaru
              zdenerwowania zaledwie średnio żywy. - Nie - odparłam. - Jeszcze nie. On dostał
              przesyłkę pocztową zawierającą dolary w gotówce. Leży tu, na stole. Przesyłka
              leży, nie pan Rokosz. Nie dotykamy tego, bo możliwe, że pan znajdzie odciski
              palców albo coś w tym rodzaju. Dlatego proponuję, żeby pan sam przyjechał
              obejrzeć to i zabrać, a nie żebyśmy to do pana wozili. Co pan na to? - W jakim
              to jest stanie? - Otwarta koperta, rozerwana, a ze środka wystają dolary.
              Niektóre prawie nowe. Nikt z nas ich nie liczył i nie dotykał. - Zaraz tam będę
              - powiedział kapitan pośpiesznie. W pół godziny później przyjechali do Maciusia
              obaj z porucznikiem, przywożąc ze sobą specjalistę od daktyloskopii. Ze szczerym
              zainteresowaniem przyjrzałam się, jak specjalista ostrożnie przekłada banknoty
              pincetą, obsypuje je proszkiem, fotografuje i robi z nimi inne dziwne sztuki. Po
              chwili okazało się, że jestem bardzo mądra. Na kilku prawie nowych banknotach
              studolarowych pojawiły się odciski palców, nieco zamazane, ale wyraźne nawet dla
              mnie. Dwa były w doskonałym stanie. Kapitan nie krył zadowolenia, porucznik
              promieniał szczęściem, Maciuś siedział na kanapie i szczękał zębami. - Kiedy pan
              to dostał i jak to wyglądało? - spytał go kapitan. - Dzisiaj - odparł Maciuś i
              wstał z kanapy. - Na poczcie. To znaczy nie, w skrzynce było... - Zmieściło się
              do skrzynki? - zdziwił się porucznik. -Nie, nie! To znaczy tak, oczywiście...
              Zawiadomienie było w skrzynce. Więc poszedłem na pocztę i dostałem to, to znaczy
              ta pani w okienku mi dała, więc przyniosłem do domu i otworzyłem. Tu otworzyłem,
              na stole, wysypało się trochę i ja w ogóle nie rozumiem, co to znaczy, ja tego
              nie wysyłałem... - Nie - przyświadczył kapitan łagodnie. - Pan nie wysyłał, pan
              dostał. My to rozumiemy. To było polecone? - Tak, oczywiście, polecone,
              pokazywałem dowód osobisty, to znaczy na poczcie pokazywałem, to zostało
              spisane, to znaczy nie to, tylko ten dowód... - A dlaczego ta koperta się panu
              rozdarła? Zaklejona była czymś? - Ja jej nie rozdzierałem! -jęknął Maciuś,
              wystraszony śmiertelnie. - To znaczy, ja nie chciałem jej tak rozedrzeć! Ona się
              sama rozdarła! Poczułam wyrzuty sumienia, że nie przyszło mi wcześniej do głowy
              upewnić go także, iż szalenie rzadko stosuje się najwyższy wymiar kary za
              rozdzieranie kopert. Kapitan przyjrzał mu się z rezygnacją i zaniechał pytań. -
              Zaklejona była marginesem od znaczków i rozdarła się obok - powiedział
              specjalista od daktyloskopii. - To była używana koperta, nie nowa. Pewnie chce
              pan wiedzieć, co w niej było przedtem? - Przydałoby się. Niech idzie do
              ekspertyzy. Już pan skończył? - Już. Więcej z tego nie wycisnę. Kapitan odwrócił
              kopertę i przeczytał adres nadawcy. Twarz miał kamienną. - No tak - powiedział
              zimno. - Oczywiście, Stanisław Wiśniewski... Milczenie obciążyło atmosferę
              niczym kamień młyński, obydwoje z porucznikiem bez słowa gapiliśmy się na
              kapitana. Maciuś nie wytrzymał. - Ja, ja, ja... - wyszczekał. - Ja go nie znam!
              Kto to jest? Ja nie znam żadnego Wiśniewskiego...! - Nikt go nie zna - mruknął
              porucznik. Kapitan spojrzał na niego, potem na mnie, potem znów na porucznika.






              Porozumieli się wzrokiem. Zważywszy brak powiązań z Wiśniewskim, nie odczułam
              żadnego niepokoju, byłam tylko zaciekawiona. Kapitan obejrzał jeszcze stempel na
              kopercie. - Coś mi się tu zaczyna klarować - oznajmił tonem jadowitej
              satysfakcji. - Możliwe, że już wkrótce tego Wiśniewskiego wszyscy poznamy. Na
              razie załatwiajmy formalności... Z czarnego rynku nadeszło więcej wiadomości, bo
              porucznik Gumowski nie próżnował. Wiadomości były dość mętne, oderwane i
              niedokładne i major Fertner pogrążył się w mozolnej pracy, zmierzającej do
              wygrzebania z nich jakiegoś sensu. Jeden z podwładnych porucznika, występujący w
              roli waluciarza drobniejszego kalibru, był świadkiem osobliwego wydarzenia.
              Znany mu i starannie przezeń pilnowany handlarz grubszego kalibru, bardzo
              operatywny i na ogół fartowny, usłyszał propozycję upłynnienia dziesięciu
              tysięcy miękkich po nader okazyjnej cenie. Za jednym zamachem mógł na tym
              interesie zarobić na czysto 150 tysięcy złotych. Ku zdumieniu podwładnego, nie
              tylko nie rwał się do tej transakcji, ale wyraźnie usiłował ją zepchnąć na
              kogokolwiek innego, chociaż dziesięć tysięcy miękkich niewątpliwie posiadał.
              Podwyżki cen w najbliższym czasie nie przewidywano, zatem niechęć do zarobienia
              stu pięćdziesięciu tysięcy złotych wydawała się co najmniej dziwna. Podwładny
              porucznika poczuł się zaintrygowany i zaryzykował pytanie wprost, dlaczego
              waluciarz nie reflektuje na interes. - Coś mi tu śmierdzi - odparł waluciarz
              również wprost. - Coś mi tu śmierdzi... - Co na przykład? - Już ja wiem swoje.
              Coś mi tu śmierdzi...
              Nic więcej nie udawało się z niego wydusić. Dalsze wysiłki podwładnego pozwoliły
              mu zorientować się, iż na transakcję zdecydował się ktoś inny. W kilka dni
              później waluciarz o wyrafinowanym powonieniu popadł w promienny humor, co chwila
              wybuchał radosnym śmiechem, a triumfująca satysfakcja rozpierała go tak, że nie
              mógł powstrzymać się od ujawnienia jej przynajmniej w pewnym stopniu. -
              Pamiętasz pan tego gościa, co chciał kupić dychę? - spytał podwładnego
              tajemniczo. - Ha, ha! Mówiłem, że mi to śmierdzi! - No, a co było? - zaciekawił
              się ostrożnie podwładny. - Poszedł na to ten półgłówek, Czarny Jasio. Ma swoją
              dychę. Może ją sobie w szalecie na gwoździu zawiesić. Ha, ha! - Bo co się stało?
              - Nic. Przepadło mu wszystko. Cały interes szlag trafił.
              - Jakim sposobem?
              - Niech on panu sam powie. Mnie to nie obchodzi. Ja mówiłem, że śmierdzi.
              Podwładny porucznika, wielce zainteresowany, dotarł podstępnie do Czarnego
              Jasia, który w rzeczywistości był rudy i miał na imię Zygmunt, stwierdził
              niezbicie jego okropnie zły nastrój i dowiedział się, że zostały poniesione
              wyłącznie straty. Jakim sposobem i dlaczego, nie zostało wyjaśnione. Poniechał
              dalszych dociekań, osobiste straty waluciarzy z czarnego rynku nie były bowiem
              sprawą, która spędzałaby milicji sen z oczu, a wówczas jeszcze nikt nie
              wiedział, że w przyszłości rzecz okaże się ważna. Z Gdyni nadeszła informacja o
              zupełnie bezczelnym napadzie. Do stolika w restauracji, gdzie dwóch panów
              spokojnie załatwiało interes, polegający na wzajemnej wymianie różnych walut,
              przysiedli się nagle dwaj faceci z długimi włosami i w ciemnych okularach. -
              Spokojnie, milicja - powiedział cicho jeden z nich. Panowie zamarli. Faceci
              kilku zręcznymi ruchami odebrali im wymieniane dobra, sięgnęli do ich kieszeni,
              opróżnili je, po czym bez słowa podnieśli się i opuścili lokal, zanim
              oszołomieni panowie zdążyli oprzytomnieć i zareagować. Jeden z nich usiłował
              potem zerwać się z krzykiem, ale drugi pośpiesznie go przyciszył. Zbaraniała
              obstawa siedziała obok, nie wiedząc, co robić, bo słowo "milicja" wywołało
              kompletną dezorientację. W Szczecinie dwóch brodatych facetów z długimi kłakami
              i w ciemnych okularach bezszelestnie zbliżyło się do samochodu, stojącego w
              słabo oświetlonym miejscu, i grożąc trzymanym w ręku czarnym przedmiotem
              odebrało wszystkie pieniądze przeliczającym je właśnie panom. Panowie
              powstrzymali się od krzyków "ratunku, milicja!" W Gdańsku osobnika, który świeżo
              przejął towar z rąk współpracowników, dwóch opryszków dopadło w męskiej
              toalecie. On również zachował spokój i ciszę, aczkolwiek został pozbawiony
              całego mienia. Powyższego faktu można się było domyślić z kilku słów, które
              wyrwały mu się w pierwszym zdenerwowaniu, poza tym bowiem milczał jak głaz.
              Powtarzane na ucho wieści o dwóch tajemniczych facetach z brodami, długimi
              kołtunami i w ciemnych okularach, rozeszły się szeroko, przy okazji docierając
              także do uszu pracowników porucznika Gumowskiego. Zdenerwowani waluciarze jęli






              załatwiać interesy wyłącznie w lokalach pewnych, w prywatnych mieszkaniach i
              wynajętych melinach. W odpowiedzi tajemnicze indywidua zaprezentowały
              niewiarygodne zuchwalstwo. Do jednej z melin, która była zwyczajnym pokojem
              wynajmowanym w zwyczajnym mieszkaniu, zaraz po wyjściu klienta, przybyła
              milicja. Dwóch milicjantów w mundurach okazało nakaz rewizji, podpisany przez
              prokuratora i opatrzony pieczęciami, spłoszony waluciarz zaś nie zauważył, że na
              pieczęciach był orzeł w koronie. Milicjanci, na domiar złego, powiadomili go, że
              jest podejrzany o handel narkotykami. Nieszczęsny waluciarz, który handlował
              wyłącznie dolarami i złotem, a narkotyków w życiu na oczy nie widział, zgłupiał
              z tego zupełnie i wręcz poczuł ulgę na myśl, że znajdą mniej groźne dowody
              rzeczowe. Przeszukali mieszkanie, znaleźli bardzo dużo, napisali protokół,
              kazali go podpisać wszystkim obecnym, nie wyłączając przerażonej gosposi, po
              czym opuścili lokal wraz z łupem i wszystkimi dokumentami. Wydarzenie nie miało
              żadnych następstw tak długo, aż waluciarz wreszcie zrozumiał, iż został niecnie
              oszukany. Rzecz jasna zarówno on sam, jak i usłużny właściciel mieszkania
              zachowali całkowite milczenie, ale nie wytrzymała gosposia, która też, jako
              jedyna z obecnych, zauważyła owe orły w koronie. Dokładna relacja o niezwykłej
              milicji okrężną nieco drogą dotarła do porucznika Gumowskiego. Inne komunikaty,
              skąpo nadchodzące ze wszystkich stron kraju, brzmiały podobnie. Dwóch
              bezczelnych, kudłatych troglodytów napada porządnych ludzi przeważnie w trakcie
              zawierania transakcji, przy czym czynią to z niezwykłym fartem i nadzwyczajną
              znajomością rzeczy, niepojętym sposobem omijając obstawę i z reguły trafiając na
              solidny łup. Nikt ich nie zna i nikomu nie udaje się ich złapać. Krążąca po
              całym kraju podobizna Waldemara Dutkiewicza dała efekty mierne, ale znamienne.
              Jeden kelner w sopockim Grandzie rozpoznał na zdjęciu osobnika, którego widział
              raz jeden w towarzystwie pewnego handlarza dolarami. Kelnerzy znają gości,
              szczególnie stałych. Na owego osobnika zwrócił uwagę i zapamiętał go wyłącznie
              dlatego, że poprzedniego dnia był na filmie, którego bohater odznaczał się takim
              samym tępym i ćwokowatym wyrazem twarzy, po czym zaprezentował szczyty
              bystrości. Ujrzawszy na sali przy stoliku podobne oblicze, zaciekawił się, co
              też może wyniknąć z kontaktów tego faceta z rekinem czarnego rynku. Nic nie
              wskazywało, żeby w ogóle wynikło cokolwiek, zainteresowanie kelnera było
              przelotne i "czysto teoretyczne i więcej osobnika nie widział na oczy.
              Odnaleziony i wypytany handlarz kategorycznie wyparł się znajomości z facetem z
              fotografii. Owszem, możliwe, że kiedyś z nim pił wódkę, skoro kelner tak
              twierdzi, ale w swoim życiu pił wódkę z tyloma ludźmi, że absolutnie nie może
              wszystkich pamiętać. Tego sobie nie przypomina, nie zna i nie ma pojęcia, kto to
              jest. Inni przedstawiciele czarnego rynku, badani w tej kwestii, jednogłośnie
              stwierdzili to samo. Nie znają człowieka i nigdy go na oczy nie widzieli.
              Wypierali się Waldemara Dutkiewicza tak kategorycznie i stanowczo, że pracownicy
              władz śledczych zaczęli w końcu szukać treści wyłącznie między wierszami. Nie
              bacząc na wypowiadane słowa zwracali uwagę tylko na wyraz twarzy, ton głosu i
              błysk oczu pytanych, chcąc dostarczyć żeru majorowi Fertnerowi. Zarówno major,
              jak i porucznik Wilczewski upierali się przy swoim i zgodnie naciskali
              porucznika Gumowskiego, który z kolei naciskał swoich ludzi, zdegustowany i
              zirytowany mglistością informacji. Ludzie porucznika popadli w kompleksy i z
              rozpaczy zaczęli pokazywać zdjęcia wszystkim jak leci, niezależnie od sensu. I w
              końcu znalazła się osoba, która udzieliła odpowiedzi dokładniejszej. Była to
              kioskarka w kiosku Ruchu na Belwederskiej. - Znać, to go nie znam - oświadczyła
              w zadumie. - Ale go faktycznie widziałam. - A nie przypomina sobie pani, gdzie i
              kiedy? - spytał chciwie uszczęśliwiony niespodziewanym sukcesem wywiadowca. -
              Kiedy, to nie wiem. Nie pamiętam. Ale będzie tak z miesiąc temu. Tutaj go
              widziałam, przy kiosku. Kupował u mnie papierosy, potem kupował gazetę, potem
              pytał, która godzina, bo zegarek mu stanął. Kręcił się tak tu dookoła i łaził,
              jakby na kogo czekał, ludzi nie było, to mu się przyglądałam. A jeszcze zegarek
              miał całkiem jak mój szwagier, taki sam, w moich oczach go nastawiał i nakręcał,
              a to drogi zegarek, szwagier zapłacił za niego przeszło cztery tysiące, jak
              dostał premię, szwajcarski chyba czy co, takie tam różne pokazuje. Którego
              dzisiaj. - Czternasty - odparł odruchowo wywiadowca, lekko zaskoczony. -Co? -
              Mówię, że dzisiaj czternasty...






              - To ja sama wiem, który dzisiaj jest. Ja mówię, że ten zegarek pokazuje,
              którego dzisiaj. I podobnież jeszcze strony świata, jak ten... magnes. Ale na
              tym to ja się nie znam. - No i co się z nim potem stało? - Nic, szwagier do tej
              pory go ma.
              - Przecież on zginął! - wyrwało się wywiadowcy, który tego dnia pytał dwudziestą
              trzecią osobę i zaczynał już dostawać lekkiej kołowacizny. Przez chwilę wydawało
              mu się, że kioskarka insynuuje, jakoby szwagier do dzisiejszego dnia utrzymywał
              ścisłe kontakty z zamordowanym przed trzema tygodniami Waldemarem Dutkiewiczem.
              - Co pan mówi? - przeraziła się kioskarka i aż wychyliła się z kiosku. - Taki
              drogi zegarek! I kiedyż on zginął, przecie siostra ze szwagrem wczoraj u mnie
              byli, wieczorem! I szwagier go miał! Wywiadowca szybko oprzytomniał. - A, nie -
              powiedział uspokajająco. - Nie zegarek zginął, tylko ten facet. - A! I pan go
              szuka? - No właśnie, szukam. I co się z nim potem stało, jak się tu tak kręcił?
              Kioskarka cofnęła głowę do wnętrza i usiadła wygodniej. - Co to za życie takie,
              człowiek ginie i nic - westchnęła jakby z wyrzutem, nie wiadomo pod czyim
              adresem. - No, doczekał się. - Na co? - A przyjechał taki jeden samochodem,
              takim wiśniowym, i razem wsiedli i pojechali. - Tego, co przyjechał, pani
              widziała? Może go pani też pamięta? - Pamiętam, dlaczego nie? Wysiadł i kupił u
              mnie papierosy. Piękny mężczyzna, młody, krew z mlekiem, taki całkiem w sobie,
              widać, że nie żaden tam wypłosz, ubrany elegancko i ząb miał złoty. I pierścień
              taki na palcu, też złoty i z kamieniem, od razu widać, że prawdziwy. Z dużym
              kamieniem! - A on sam jaki był, ten co wysiadł? Blondyn, brunet, łysy? - Ale
              gdzie tam łysy, daj nam Boże każdemu tyle włosów! Całkiem czarny, ondulację miał
              piękną, kręconą, a na twarzy samo zdrowie, rumiany, aż przyjemnie popatrzeć. No
              mówię panu, piękny mężczyzna! A moja córka to taką sobie świszczypałę znalazła,
              blade to, chude, ni pies, ni wydra... W dalszej, nader przyjaznej konwersacji
              wywiadowca uzyskał pozostałe szczegóły. Dowiedział się, że samochód był godzien
              właściciela, równie piękny i lśniący, kamień w pierścieniu purpurowy, a złotych
              zębów nie dawało się dostrzec więcej niż jeden, ale za to jeden błyskał na samym
              froncie jamy ustnej. Wszystko razem niezbicie wskazywało na co najmniej
              jednorazowy kontakt nieboszczyka z osobnikiem, którego odnalezienie nie powinno
              sprawiać zbytnich trudności. Kontakt zaistniał krótko przed zbrodnią i mógł
              okazać się ważny. Istotnie, skompletowana wiedza porucznika Gumowskiego i jego
              podwładnych w rekordowo krótkim czasie pozwoliła stwierdzić, iż owym
              zachwycająco pięknym mężczyzną jest niejaki Złoty Miecio, współpracujący ściśle,
              acz niezbyt jawnie, z jednym z najpotężniejszych rekinów czarnego rynku. Rekin
              mieszkał w kosztownej willi na Goszczyńskiego, posiadał rodzaj monopolu na
              największe transakcje walutowe w kraju i nic mu nigdy nie można było udowodnić.
              Niemniej major Fertner wiadomościami poczuł się w pewnym stopniu
              usatysfakcjonowany. - A więc jednak wszystko się łączy! - rzekł z triumfem,
              przekopawszy się przez gąszcz niepewnych informacji, plotek i domysłów, po czym
              zwołał następną naradę produkcyjną. Jej uczestnicy, ci sami, co poprzednio, od
              początku wmieszani w sprawę, chciwie czytali wszelkie raporty, byli więc
              zorientowani w temacie na bieżąco. Na naradzie porucznik Pietrzak zrelacjonował
              dociekania, prowadzone na bazie jego wcieleń i rezultaty okazały się
              rewelacyjne. Szczegóły potrójnego przestępstwa stały się nagle jasne i major
              doznał przypływu natchnienia. - Zatem, w porządku chronologicznym, musiało być
              tak - zreasumował, bardzo zadowolony: - Ktoś zaczyna przemycać walutę. Być może
              najpierw własną, potem własnej mu brakuje, więc zaczyna kraść. Okrada Rokosza,
              okrada tego, jak mu tam, Lenarczyka, okrada jeszcze parę osób, które siedzą
              cicho i my nic o tym nie wiemy. Następnie zaczyna okradać waluciarzy,
              podstawiając im Dutkiewicza i wynajmując dwóch bandziorów. Zwracam wam uwagę, że
              ma znakomite rozeznanie, celuje wyłącznie w rozmaitych kanciarzy, i idąc tylko
              po jego śladach moglibyśmy dodatkowo zebrać całkiem niezły plon... - Też mi to
              przyszło do głowy - mruknął porucznik Gumowski. - Waluciarzy cholera bierze -
              ciągnął major. - Dutkiewicz im podpada. Również wynajmują dwóch bandziorów,
              możliwe nawet, że tych samych, bo Dutkiewicz ich rozpoznał... - Mało
              prawdopodobne - wtrącił kapitan Różewicz. - Raczej kogoś z obstawy. Obstawa
              mogła wpaść mu w oko przy tych wszystkich transakcjach. - Możliwe. Tych dwóch
              musimy znaleźć za wszelką cenę. Notowanych sprawdziliśmy już prawie wszystkich,
              niewielu zostało. Niezależnie od tego szukamy w branży. Mamy Złotego Miecia,






              trzeba go będzie przycisnąć. Te jego odciski palców już w końcu masz czy nie?
              Porucznik Gumowski westchnął ciężko. - Dziś odesłałem do laboratorium. Niedługo
              będziemy mieli piękny komplet, bo moje chłopaki kradną na potęgę. - Co kradną? -
              zainteresował się porucznik Wilczewski. - Przeważnie szklanki z lokali
              gastronomicznych. Ze szklanek najłatwiej zdjąć. Polują na wszystkich waluciarzy,
              których jeszcze nie mamy w ewidencji. Porucznik Wilczewski podejrzliwie spojrzał
              na swoją szklankę z kawą. Porucznik Gumowski zauważył spojrzenie. - Podrzucają
              potem z powrotem - uspokoił go. - Trochę mylą lokale, ale razem ilość się
              zgadza. - Dalej - rzekł major. - Łysy Wiktor, czyli niejaki Stefan
              Krzaczkiewicz. Te zamazane ślady na dolarach Rokosza należą do niego. Co to za
              jakiś? Święty Mikołaj? Porucznik Gumowski z niesmakiem pokręcił głową.lf - Taki
              średni pomagier bez stałego zwierzchnika. Czasem pracuje na własną rękę, a
              czasem dla kogoś. Wyjątkowo wredny typ. Tę forsę Rokosza miał w ręku, to pewne,
              ale niech skisnę, jeśli mu ją odesłał. - Trzeba go będzie trochę popytać. Dalej.
              Ta cała impreza musiała mieć szefa, ktoś to wszystko zorganizował. Obawiam się,
              że do szefa dotrzemy na końcu, niemniej szukamy go różnymi drogami. - Między
              nami mówiąc, mnie tu pasuje Chmielewska - zakomunikował stanowczo kapitan
              Różewicz. - Niemożliwe, żeby nie miała w tym swojego udziału. Wszystko się kręci
              dookoła niej, waluciarze wywęszyli ją od razu. Ja bym od niej oka nie oderwał.
              Major pokręcił głową. Co do odrywania oka zgodził się z kapitanem, ale, ogólnie
              biorąc, był innego zdania. Dziobaty za wycieraczką świadczył, że sprawcy należy
              szukać w moim otoczeniu, nie mogłam to jednak być ja. - Nie sugerujmy się -
              powiedział ostrzegawczo. - Za dużo wychodzi na jaw dzięki informacjom od niej.
              Nie usiłuje wprowadzać nas w błąd, bo jak dotąd, wszystko się potwierdza. Mam
              pewien pomysł... - Ja też mam - przerwał kapitan z uporem. - Te przesyłki od
              Wiśniewskiego były adresowane ręcznie, deklaracje celne też. Wziąć próbki pisma
              od wszystkich znajomych Chmielewskiej... - I ty z tym pójdziesz do laboratorium
              - wtrącił major jadowicie. - A ja będę podsłuchiwał, co do ciebie powiedzą. -
              Pójdę. Niech gadają. Wśród tych ludzi musi się znaleźć ktoś, kto adresował.
              Możliwe, że to trochę pracochłonne... - Trochę...! - Ale za to pewne. A co, masz
              lepszy pomysł?
              - Nie wiem, czy lepszy, i właściwie też pracochłonny. Sprawdzić, kto z
              notowanych znikł z pola widzenia w ostatnim czasie. I jeszcze sprawdzić parę
              rzeczy dotyczących tej ich obstawy. Mam tutaj pewne nadzieje... - Najlepiej
              zrobić jedno i drugie. Przestańmy się łudzić i powiedzmy sobie szczerze, że tak
              łatwo to się nie rozwiąże. To jest taka kretyńska sprawa, że mnie się od niej
              niedobrze robi. - A co ja mam powiedzieć? Tobie dobrze, ty się możesz wyłączyć,
              twój okradziony odzyskał mienie i masz spokój. A ja...? Co cię właściwie
              obchodzi cała reszta? Kapitan Różewicz popatrzył na majora z głębokim, ponurym
              niesmakiem. - Życzę sobie wykryć, kto okradł Rokosza i dlaczego mu to zwrócił -
              rzekł zimno. - Życzę sobie zrozumieć psychikę tego drania. Spać przez niego nie
              mogę i cholera mnie bierze. I nie licz na to, że przestanę się wtrącać! - Cała
              trudność bierze się stąd, że on przestał - westchnął smętnie porucznik Gumowski.
              - Gdyby ciągnął ten proceder dalej, już byśmy go mieli. To nie, cholera,
              skończył jak nożem uciął... Zaraz następnego dnia wykryło się, że dwa wyraźne
              odciski palców na dolarach Maciusia są wizytówką Złotego Miecia. Złoty Miecio,
              przyciśnięty do muru, zrobił się jeszcze bardziej lśniący niż zwykle, i spocił
              się bowiem ze strachu. Po konfrontacji z kioskarką załamał się i wyznał, że
              istotnie, kiedyś tam, raz jeden, uproszony przez owego faceta, o którym teraz
              dopiero dowiaduje się, że nosił nazwisko Waldemar Dutkiewicz, odstąpił mu trochę
              własnych, z dawien dawna posiadanych dewiz. Rzeczywiście spotkał się z nim na
              Belwederskiej, i rzeczywiście wsiedli razem do samochodu, załatwili transakcję,
              ówże Dutkiewicz wziął dolary, oddalił się i Złoty Miecio więcej go na oczy nie
              widział. Nie wie, gdzie mieszkał i co robił, jakim zaś sposobem te same dolary
              znalazły się w posiadaniu innego typa, tego Rokosza, czy jak mu tam, nie ma
              najmnieJszego pojęcia. Na pytanie, dlaczego Waldemar Dutkiewicz trafił z prośbą
              o obce waluty akurat do niego, Złoty Miecio odpowiedział kilkoma rozmaitymi
              historiami, z których niezbicie wynikało, że prowadziła go za rękę
              niesprecyzowana siła wyższa. Supozycji, jakoby w trakcie załatwiania interesu
              padł ofiarą napaści, zaprzeczył kategorycznie i z wielkim oburzeniem. Żadną
              ofiarą żadnej napaści nigdy w życiu nie padł i w ogóle wyprasza sobie takie






              posądzenia. - Prędzej się na śmierć zapoci, niż puści farbę - orzekł z irytacją
              porucznik Gumowski. - Wie, że nie mamy ani dowodów, ani świadków. Musiała to być
              nie jego forsa, tylko tego Dromadera, a Dromadera on się boi więcej niż nas
              wszystkich razem wziętych. Będzie tak łgał do upadłego! Łysy Wiktor okazał się
              chętniejszy do zwierzeń. Prawie bez oporu oświadczył, że istotnie posiadał
              trochę dolarów, które dostał od kuzyna z zagranicy w prezencie, nosił te dolary
              przy sobie, w portfelu, bo zamierzał wymienić w Peweksie na bony, ale napadło go
              jakichś dwóch bandziorów i obrabowało. Napadli go w Zalesiu, dokąd się udał dla
              zaczerpnięcia świeżego powietrza. Bandziorów opisywał z zapałem, ze szczegółami
              i z tak wyraźną nienawiścią, że nie można było wątpić w prawdziwość wydarzenia.
              Napad na Łysego Wiktora i pozbawienie go mienia z całą stanowczością były
              faktami i stanowiły jedyny wypadek ujawnienia krzywdy przez ofiarę. Poza Łysym
              Wiktorem nie było obrabowanych. - Narodowy Bank Polski dostał prawie sto tysięcy
              - zauważył z goryczą porucznik Wilczewski. - Przemycili najmarniej trzy razy
              tyle. Żadna ludzka siła we mnie nie wmówi, że to wszystko ten cały Krzaczkiewicz
              nosił przy sobie. - Wypierają się w żywe oczy - przyświadczył porucznik
              Gumowski. - Kapitan ma rację, nie pójdzie nam to łatwo. A propos, kto nadał
              ostatnią przesyłkę dla Kokosza? Przeoczyłem to w tym całym urwaniu głowy...
              Porucznik Wilczewski z niejakim wstrętem udzielił odpowiedzi na to pytanie.
              Poinformował porucznika Gumowskiego, że panienka na Poczcie Głównej, przyjmująca
              poleconą przesyłkę od Stanisława Wiśniewskiego, zdołała przypomnieć sobie, iż
              był to niziutki, wiekowy staruszek o drżącym głosie. Wiadomość wydała się
              dziwna, odnaleziono zatem nadawców przesyłek, zanotowanych przed i za
              Wiśniewskim. Jednym z nich był niziutki, wiekowy staruszek, który przed
              Wiśniewskim nadawał list polecony do Prokuratury Generalnej i który okazał się
              emerytowanym profesorem prawa. Bez okularów nic nie widział i na nikogo nie
              zwrócił uwagi. Z osób z kolejki za staruszkiem wchodziły w rachubę dwie, z
              których jedna, płci męskiej, zauważyła wyłącznie blondynkę przy sąsiednim
              okienku, druga zaś, płci żeńskiej, twierdziła, że stał przed nią wytworny pan w
              średnim wieku, w okularach, ze szpakowatą bródką w szpic i ze złotym sygnetem na
              palcu. Kwity pocztowe wskazywały, iż między nią a staruszkiem występował tylko
              Wiśniewski, a zatem wytwornym panem musiał być Wiśniewski. - Odczepi bródkę,
              zdejmie okulary, nasadzi na tyłek stare dżinsy i zaraz się okaże, że jest to
              młody brunet z marginesu - dodał melancholijnie porucznik Wilczewski na
              zakończenie relacji. Porucznik Gumowski pokiwał głową, machnął ręką, westchnął i
              oddalił się do swoich zajęć. Nazajutrz po odzyskaniu przez Maciusia utraconych
              dóbr zadzwoniła Baśka z informacją, że w sklepie na Świerczewskiego sprzedają
              szklanki w karciane wzory i ona też chce kupić. Zabrałam ją po drodze, szklanki
              kupiłyśmy, po czym, wracając, wstąpiłam do pralni na Wilczej po sweter, który
              leżał tam już od miesiąca, bo wciąż zapominałam go odebrać. Samochód
              zaparkowałam po lewej stronie jezdni, Baśka zaczekała w środku, do pralni
              weszłam sama. Kiedy ze swetrem pod pachą zbliżałam się już do drzwiczek, ktoś
              mnie nagle zatrzymał z tym. - Bonjour madame! - usłyszałam radosny głos,
              odwróciłam się i ujrzałam Felusia. Feluś był obcokrajowcem nie znanej mi
              narodowości i obywatelstwa. Nazywał się Lothar Warden, poznałam go przypadkiem
              przed laty w towarzystwie Gawła i stałam się dla niego kością zgryzoty na całe
              życie. Feluś mianowicie wziął mnie w pierwszej chwili za damę lekkiej konduity i
              po wyjaśnieniu pomyłki o mało nie oszalał ze zdenerwowania. Pluł na Gawła, który
              dopuścił do błędu, przepraszał mnie w sześciu językach, wyleciał z samochodu i
              kupił kwiaty, prawie padał na kolana i na twarz, Gaweł zaś dostał
              niepohamowanego ataku wesołości, popłakał się ze śmiechu, chichotał i kwiczał
              tak, że się ludzie oglądali. To Gaweł właśnie z niewiadomych powodów ochrzcił go
              Felusiem. Od tamtego czasu Feluś uważał za swój obowiązek dzwonić do mnie za
              każdym pobytem w Polsce, ogniście przepraszając i wygłaszając rozmaite wyrazy
              szacunku, jeśli zaś nie mógł się dodzwonić, wszystko przekazywał przez Gawła.
              Gaweł oczywiście powtarzał mi to po swojemu. - Hi, hi! - mówił. - Ten kretyn
              znowu tobą czka!
              Razem wziąwszy, widziałam Felusia nie więcej niż trzy razy w życiu. Teraz
              ujrzałam czwarty. Niewymownie uszczęśliwiony spotkaniem, pięknym, potrójnym,
              francusko-niemiecko-polskim językiem oznajmił, że tym razem nie zdążył do mnie
              zadzwonić, jest zatem zachwycony, że mnie widzi. Przyjechał na bardzo krótko,






              ledwie parę godzin, nie mógł się bowiem inaczej skontaktować z monsieur
              Rakiewiczem, który ostatnio ma jakieś tajemnicze trudności z wyjazdem z Polski.
              Mogłam mu powiedzieć, co to za trudności i skąd się biorą, ale mi się nie
              chciało. Feluś zakomunikował dalej, że z monsieur Rakiewiczem musi się widywać,
              bo mają wspólne interesy i bezpośrednie porozumienie niekiedy jest niezbędne.
              Teraz, kiedy monsieur Rakiewicz jest uwiązany w kraju, główną trudność sprawia
              uzgodnienie podejmowanych decyzji. - Największą trudność sprawiają chyba sprawy
              pieniężne? - powiedziałam grzecznie, chociaż nic mnie to nie obchodziło. - Pan
              Rakiewicz nie może podejmować z kont... - Ależ nie! - przerwał żywo Feluś. - To
              żadna trudność! Ni ma troskę. Piniądze jest, spokojna głowa. Monsieur Rakiewicz
              ma przecież swoich ludzi, plenipotentów, pieniądze można podejmować na czeki in
              blanco albo na hasło. Ale on ma talent, rozpoznanie, jego decyzje zawsze trafne!
              O ile zdołałam się zorientować, co najmniej trzema językami Feluś mówił perfekt,
              kulał mu tylko polski. Posługując się tą wspaniałą mieszaniną zdradził mi
              tajemniczo, że właśnie mają na oku interes, który Gaweł wymyślił, interes wręcz
              znakomity i niemożność opuszczenia kraju przez Gawła jest im szalenie nie na
              rękę. Feluś, jak głupi, musi latać samolotami tam i z powrotem i chyba w końcu
              będzie musiał coś na to poradzić. Pytanie, czy zamierza skombinować Gawłowi
              fałszywe dokumenty, wydało mi się nietaktowne. Przyjęłam jeszcze kolejne
              przeprosiny, pożegnałam się z nim i wsiadłam do samochodu. - Co on gadał, ten
              wulkaniczny cap? - spytała Baśka niespokojnie. - I w ogóle kto to jest? -
              Wspólnik Gawła. Od zagranicznych interesów. Słyszałaś przecież, co gadał. - Te
              kawałki po polsku i po francusku zrozumiałam, ale reszty nie. Powtórz, co gadał,
              bo mnie bardzo zaciekawiły te operacje finansowe na odległość. Gaweł teraz nie
              może wyjeżdżać, to też zrozumiałam. - Ale może podejmować pieniądze z rozmaitych
              kont. - Na odległość? Jak?
              - Zwyczajnie. Ma swoich ludzi, rozsianych po całym świecie, to ja już dawno
              wiem, oni pewnie mają jego czeki in blanco i podejmują, co trzeba, sukcesywnie.
              Albo podaje im hasło do któregoś banku i też mogą podejmować. - I nie oszukują
              go?
              - Wątpię. Przecież to są jego pracownicy. Tacy sami jak sekretarz milionera albo
              główny księgowy instytucji. Już on się dobrze zabezpieczył, nie ma obawy. Baśka
              przez chwilę milczała. Sięgnęła do torebki i zapaliła papierosa. - Na litość
              boską, jedź prędzej! - jęknęła rozpaczliwie. - To znaczy, chciałam powiedzieć...
              co on mówił o jakimś interesie excellent? Zdziwiłam się, ale odruchowo
              przyśpieszyłam. - Nie mówiłaś, że ci się śpieszy. Nie wiem, coś tam mówił, że
              Gaweł wykombinował znakomity interes, ale nie sprecyzował jaki. Felusiowi się
              już znudziło to latanie w te i nazad i moim zdaniem Gaweł wyjedzie na fałszywych
              dokumentach. I na takich samych fałszywych wróci. Zmyliwszy obstawę. - Boże -
              powiedziała Baśka jakimś dziwnym głosem. - Jaką obstawę? Własnych domysłów nie
              uważałam za tajemnicę. - A co, jeszcze nie zauważyłaś, że wszyscy jesteśmy
              obstawieni? - spytałam zgryźliwie. - Zapomniałaś o nieboszczyku Dutkiewiczu?
              Obie jesteśmy podejrzane, robimy dużą uprzejmość milicji, jadąc razem. - Gaweł
              też? - A jak? Miał Dutkiewicz jego numer telefonu czy nie miał? -Nie wiem. Nic
              mnie nie obchodzi w tej chwili jego numer telefonu. Muszę być w domu zaraz.
              Przed godziną. Tydzień temu. - Przed godziną byłaś - zauważyłam. - Zostawiłaś
              odkręcony kran czy czajnik na gazie? Baśka, słuchaj, ja muszę z tobą poważnie
              porozmawiać. - Nie teraz - powiedziała Baśka, wysiadając pośpiesznie. - To
              znaczy, ja nie jestem nieuprzejma, tylko przypomniałam sobie potworną rzecz. Mam
              sklerozę. Cholera. Jutro, pojutrze, kiedy chcesz, tylko nie teraz! Popatrzyłam
              za nią, kiedy kłusem wpadła do bramy, i zawróciłam. Skojarzenia nasuwały mi się
              same... Tego samego dnia wieczorem znienacka przyszedł Marcin. Przyjrzałam mu
              się i postanowiłam zaczekać, aż sam zacznie. Sytuacja, najwyraźniej w świecie,
              dojrzewała do wyjaśnień. Marcin usiadł, dostał herbaty, zapalił papierosa i
              zamknął się w sobie. Milczał tak długo, aż nie wytrzymałam. - Wyglądasz, jakbyś
              chciał ode mnie pożyczyć pieniędzy - zauważyłam zachęcająco. - Przeciwnie -
              odparł natychmiast. - Moim zamiarem jest raczej pożyczenie pieniędzy tobie. Tego
              się nie spodziewałam, zaskoczył mnie zupełnie. - Dostałeś pomieszania zmysłów? -
              zainteresowałam się podejrzliwie. - Nie. Raczej nie. To znaczy, jeszcze chyba
              nie. - To o co ci chodzi? Chcesz sobie zaoszczędzić?






              - Przeciwnie. Chcę się ich pozbyć. Przyjrzałam mu się dokładniej. - Myśl o
              pozbyciu się pieniędzy drogą wręczenia ich mnie jest niewątpliwie
              najsłuszniejsza w świecie - rzekłam ostrożnie. - Potrafię upłynnić każdą sumę.
              Boję się tylko, że ja upłynnię, a ty mi potem każesz zwracać. Może jednak
              powiedz to jakoś wyraźniej. Marcin wypuścił kółko dymu i poobserwował jego
              rozpływanie się w drodze pod sufit. - Masz jeszcze ciągle konto w
              Landsmandsbanken? - spytał po dłuższej chwili. - Mam. - Masz jakąś możliwość
              podjęcia pieniędzy?
              - Od tego się zaczyna, że nie mam tam pieniędzy. Ale gdybym miała, to owszem.
              Alicja posiada moje dwa czeki, podpisane in blanco. Wątpię, czy będzie jej się
              chciało chodzić do banku po osiem koron z groszami, bo zdaje się, że tyle mi
              zostało. Marcin znów milczał bardzo długo. Sprawa go wyraźnie dławiła. - Podaj
              mi numer tego konta - powiedział wreszcie. - Możliwe, że będę musiał przesłać
              parę groszy na konto zaufanej osoby, a potem je odebrać. Na razie to nic
              pewnego, ale coś takiego może się zdarzyć. We właściwej chwili zawiadomię cię o
              tym. Mam nadzieję, że nie masz nic przeciwko temu? - Nie mam. Rozumiem z tego,
              że uważasz mnie za osobę godną zaufania? Czy nie uważasz, że właściwa chwila już
              nadeszła? - Proszę? - Że nadeszła właściwa chwila.
              - Do czego?
              - Do tego, żeby sobie wyjaśnić parę rzeczy. Tylko nie rób głupawego wyrazu
              twarzy i nie pytaj, o co mi chodzi, bo ty nic nie rozumiesz. Dobrze wiesz, o co
              chodzi. - Za wyraz twarzy nie mogę odpowiadać. A co do paru rzeczy... Przerwał i
              przyjrzał mi się jakoś dziwnie. - Twoja miłość do różnych instytucji państwowych
              trochę za bardzo tu brudzi - podjął zgryźliwie. - Zapewne te uczucia pchają cię
              do zwierzeń. A ja jeszcze ciągle mam wielkie nadzieje i nie będę się nimi
              dzielił z państwowymi instytucjami. Nic nie rozumiem i wcale nie chcę wiedzieć,
              o co ci chodzi. Zwracam się do ciebie z propozycją ułatwienia mi życia, zgodzisz
              się, dobrze, a nie to nie. Wygrzebałam stary kalendarzyk i podałam mu numer
              mojego konta w Landsmandsbanken. Wiedziałam, że nic więcej nie powie mi wprost,
              a okrężną drogą i tak odgadywałam, czego dotyczą jego wielkie nadzieje. Poczułam
              się przejęta i takież same wielkie nadzieje zakwitły i we mnie, każąc cierpliwie
              czekać. Marcin miał rację, nie powinnam być informowana o niczym konkretnym, z
              wszelkimi konkretami bowiem musiałabym lecieć do majora. Własne dedukcje mogłam
              zachować dla siebie. - A jak się miewa ten starszy pan, o którym rozmawialiśmy
              dosyć dawno temu? - spytałam możliwie jak najdelikatniej. - Był w szpitalu... -
              Jeszcze żyje - odparł Marcin zimno. - Bardzo mnie interesuje stan jego zdrowia.
              Miał jakąś operację albo co? - Miał. Jeszcze żyje. - Byłabym ci wdzięczna,
              gdybyś mnie zawiadamiał co jakiś czas o jego samopoczuciu. - Jeszcze żyje. W
              razie zmiany, zawiadomię cię. O ile będzie to leżało w moich możliwościach... W
              chwili, kiedy wychodził, spłynęło na mnie nagle dodatkowe natchnienie. - Wiesz
              co, pożycz jednak ode mnie jakieś pieniądze - powiedziałam z namysłem. - Chociaż
              z pięćset złotych. Marcin odwrócił się już w drzwiach do przedpokoju. - Po co?
              - Po cokolwiek. Chcesz postawić triplę na wyścigach. Albo zagrać w toto-lotka.
              Ewentualnie masz na oku jakiegoś pokerka. Wybierz coś z tego. - A...! Pokerka,
              mówisz... Nie, wolę triplę. Dobra, daj te pięćset złotych. Nie muszę nadmieniać,
              mam nadzieję, że przy najbliższej okazji dostaniesz je z powrotem. A co do
              typów, to nie zdradzę ci, jakie mam, żeby nie zauroczyć. Jesteś pewna...?
              Pokiwałam tylko głową z politowaniem i wręczyłam mu 500 złotych. Nie ulegało
              wątpliwości, że Marcin zrozumiał mnie natychmiast. Pracownicy majora nie
              spuszczali z nas oka, za to mogłam ręczyć, w razie pytań, po co Marcin złożył mi
              wizytę i o czym rozmawialiśmy, coś musieliśmy odpowiedzieć. Najlepiej było
              opowiadać prawdę. Zamykając za nim drzwi pomyślałam, że nareszcie wzięłam
              świadomy, czynny udział w owym tajemniczym, kotłującym się po mnie
              przestępstwie, które zaczynało przyprawiać mnie o rozterkę i coraz większy
              niepokój. Przez trzy dni usiłowałam złapać Baśkę, bezskutecznie. Czwartego dnia
              major, zgodnie z przewidywaniami, wezwał mnie na kolejną rozmowę. Niczego nie
              owijając w bawełnę, nie chodząc ogródkami, przystąpił do rzeczy wprost. - W
              końcu zamierza pani nam pomóc czy nie? - spytał niezbyt życzliwie. - Zamierzam -
              odparłam bez wahania i zgodnie z prawdą, nie dodając tylko, że zamierzam pomagać
              po swojemu i nie na wszystkich odcinkach frontu. - W takim razie niech pani mówi
              prawdę. Czternastego spotkała się pani z panią Makowiecką. Na Wilczej zaczepił






              panią jakiś typ. Wieczorem pan Tarczyński złożył pani wizytę. Proszę wszystko
              dokładnie na ten temat, jakie były cele tych wizyt i spotkań, co kto do kogo
              mówił, w jakiej kolejności i co z tego wynikło. Także pani wnioski. Szczegółowo
              i niech ja nie muszę wyciągać z pani obcęgami. Niepewna, co mogła nałgać Baśka,
              wyjaśniłam z największą dokładnością kwestię szklanek, nabytych na
              Świerczewskiego, pralni i Felusia. Zdradziłam przyczyny, dla których Feluś kaja
              się przede mną już siódmy rok. Co do Marcina, oznajmiłam, że przyszedł pożyczyć
              500 złotych na triplę. Z nie mniejszą dokładnością pominęłam sprawę interesów
              Gawła, nagły pośpiech Baśki i całą pierwszą część rozmowy z Marcinem. Sumienie
              uspokoiłam myślą, że pełną prawdę wyjawię majorowi we właściwym czasie. - I co?
              - zainteresował się grzecznie, kiedy skończyłam. - Pan Tarczyński wygrał tę
              triplę? - Tego nie wiem, bo od paru dni nie widziałam go na oczy. - Pan
              Tarczyński w ogóle nie poszedł na wyścigi. Nie bywa na wyścigach od wielu
              tygodni. Co pani na to? - Nic. Wiem, że nie bywa. Widocznie nagle wymyślił tę
              triplę, bo programy czyta regularnie. Mógł z niej równie nagle zrezygnować, a
              mógł ją postawić na Pradze, nie jadąc na wyścigi. Nie wiem, co zrobił. - Dostał
              jakieś typy? - Jakby dostał, toby mi powiedział. Sam sobie wymyślił.
              - O podróży nie wspomniał?
              - O jakiej podróży?
              - Jakiejkolwiek. Nie mówił, że zamierza wyjechać na parę dni? Zaniepokoiłam się.
              O żadnej podróży Marcina nie było mowy. Nie strzeliło mu chyba do łba uciekać
              przez zieloną granicę? - Nic nie wiem na ten temat. O żadnym wyjeździe nie
              wspomniał ani słowa. A co? Wyjechał gdzieś? Major zaczął się kiwać na krześle ku
              tyłowi, przyglądając mi się z namysłem. - Spotyka się pani z panią Makowiecką
              pierwszy raz po zamordowaniu tego Dutkiewicza. Razem z nią spotyka pani tego...
              Felusia. Wspólnika pana Rakiewicza. Pani Makowiecka natychmiast wraca do domu,
              wzywa pana Tarczyńskiego, następnie pan Tarczyński leci prosto do pani, pożycza
              od pani pięćset złotych i wyjeżdża do Świnoujścia. Jak pani tłumaczy ten ciąg
              wydarzeń? Mignęło mi w głowie, że coś tu jest na odwrót, major wyjaśnia mi
              więcej niż ja jemu, czysty obłęd, na milicji takie rzeczy są w ogóle wykluczone!
              Pułapkę zastawia czy co...? Równocześnie poczułam, że trochę się gubię we
              własnych wnioskach. - Co tu ma do rzeczy pan Rakiewicz? - powiedziałam mimo
              woli. - Ten Feluś to absolutny przypadek. Po co ta Baśka wezwała Marcina?... -
              Żeby jej naprawił wtyczkę od stojącej lampy. Takie życzenie wyraziła przez
              telefon. Na dobrą chwilę odjęło mi mowę. Ostatnia rzecz, jaką Marcin mógłby
              robić, to naprawiać wtyczki od lamp, miał do tego równie wielki talent, jak ja.
              Widać było, że obydwoje z majorem domyślamy się tego samego, wtyczka musiała
              stanowić szyfr. Któraś część wypowiedzi Felusia wstrząsnęła Baśką potężnie, jej
              spółka z Marcinem jest niewątpliwa, po diabła jednak ten Marcin pojechał do
              Świnoujścia? Rzeczywiście pcha się przez zieloną granicę...? - Czy on tam siedzi
              jeszcze ciągle? - spytałam z niepokojem. - W tym Świnoujściu...? - Nie, już
              wrócił. Pani wie, po co on tam pojechał? - Nie mam najbledszego pojęcia. A pan
              wie?
              - Nie odpowiedziała pani na moje pytanie. Jak pani tłumaczy ten ciąg wydarzeń,
              który zaczyna się od pani i kończy na pani? - Rzeczywiście - przyznałam. -
              Wychodzi na to, że znów wszystko ja. Wywlokłam Baśkę z domu na spotkanie ze
              wspólnikiem Gawła, kazałam sprowadzić Marcina, dałam mu pięćset złotych i
              wysłałam go w podróż. Musiałam mieć w tym jakiś cel. Wie pan, ja panu naprawdę
              bardzo współczuję, bo widzę, ile czasu pan przeze mnie traci. Na pana miejscu
              chybabym mnie zamknęła, chociażby dla świętego spokoju. Wracając do tematu, nie
              wiem, jak to tłumaczyć. Ten Feluś wprowadza niepotrzebny zamęt, wyskoczył
              przypadkowo jak Filip z konopi i bruździ. Nawet gdyby założyć, że Baśka go znała
              i umówiła się z nim, to przecież nie mógł czekać na Wilczej, nikt nie wiedział,
              że pojadę do pralni, przypomniałam sobie o tym swetrze już w drodze powrotnej.
              Felusia należy wykluczyć, jeśli miała to być zorganizowana akcja. - Nie odniosła
              pani wrażenia, że pani Makowiecka go zna? - Przeciwnie, odniosłam wrażenie, że
              go nigdy w życiu nie widziała na oczy i nigdy o nim nie słyszała. Major przestał
              się kiwać na krześle i oparł łokcie na stole. - Ciekaw jestem, kiedy oni wszyscy
              narażą się pani wreszcie do tego stopnia, że przestanie pani być tak głupio
              lojalna - powiedział gniewnie. - Czy pani tego nie widzi, że wrabia panią grono
              kochanych przyjaciół? Cokolwiek się dzieje, podejrzenia padają na panią. Jedno z






              dwojga, albo ukrywa pani przede mną jakieś bardzo ważne informacje, albo jest
              pani główną postacią długofalowego i rozgałęzionego przestępstwa. Te ogniwa,
              których mi brakuje, pani trzyma w ręku. Trzymać, trzymałam, owszem, z pewnością
              jednak nie wszystkie. Zgadł doskonale, ale trochę przesadzał. - I naprawdę uważa
              pan, że ja wiem coś, co od razu pozwoli znaleźć tych dwóch bandziorów, którzy
              utłukli Dutkiewicza? - spytałam zdegustowana. - I może nawet znam Wiśniewskiego?
              - Pani wie coś, co od razu pozwoli znaleźć tego, kto wynajął tych dwóch
              bandziorów. Wiśniewskiego zna pani bez wątpienia. Przecież pani była świadkiem
              napadów na waluciarzy co najmniej dwukrotnie! - Tych dwóch wynajął ten sam,
              który wynajął różnych do cięcia moich opon - oznajmiłam stanowczo. - Rozjaśniło
              mi się w głowie, wszystko rozumiem, waluciarze też uważali, że to ja, gratuluję
              panu towarzystwa. Trzeba było porządniej zająć się oponami, już byście go mieli!
              Ten Arsen Łupin, który krzywdził aferzystów, jeśli to nie był Dutkiewicz, to w
              każdym razie Dutkiewicz mu pomagał, waluciarze mają swoją obstawę, różnych
              bandziorów i nożowników i co? Milicja ich nie zna?! Major nie słuchał, co mówię.
              Wyglądał tak, jakby mu nagle coś przyszło do głowy. Machnął ręką. - Zaraz -
              powiedział pośpiesznie. - Niech pani sobie przypomni ten wieczór. Idąc do
              Dutkiewicza nie spotkała pani nikogo ani w wejściu, ani na klatce schodowej.
              Panowała cisza, tak? Potrzebowałam małej chwilki, żeby się przestawić. Major
              mnie zainteresował. Przyświadczyłam, że cisza. - Potem pani weszła do jego
              mieszkania. Ciągle panowała cisza? - Absolutna. - Drzwi zostawiła pani otwarte,
              jedne i drugie, tak? Weszła pani. Za plecami nie usłyszała pani żadnego szmeru?
              - Panie majorze, gdybym za plecami usłyszała szmer, mnie usłyszeliby wszyscy
              lokatorzy! Ja i tak byłam święcie przekonana, że ten morderca czai się tuż za
              mną! - Za panią, doskonale. I co? Nie odwróciła się pani? - Dla kogo doskonale,
              dla kogo nie - mruknęłam gniewnie. - Jasne, że się odwróciłam. Dziwię się, że
              nie dostałam rozbieżnego zeza, jednym okiem patrzyłam przed siebie, a drugim do
              tyłu. - A potem, jak pani dzwoniła, gdzie pani patrzyła? - Na drzwi. Ściśle
              biorąc, na korytarz przed klatką schodową, bo drzwi były otwarte na przestrzał.
              Gdzieś musiałam patrzeć, a na nieboszczyka nie miałam ochoty. - I nic pani nie
              zobaczyła? Żadnego ruchu? Nikt tam się nie przemknął? - Skoro milicja znalazła
              mnie w dobrym zdrowiu, to znaczy, że nie zobaczyłam tam kompletnie nic. Zdaje
              się, że już na ten temat zeznawałam. Nawet głupi kot przyprawiłby mnie o atak
              serca. - No właśnie, kota też nie było? - Był. Potem.
              - Zaraz, po kolei. Po telefonie od razu wyszła pani na klatkę schodową? -
              Natychmiast wyszłam i usiadłam na schodach, bo mi się nogi ugięły. Zewnętrzne
              drzwi trochę przymknęłam, sam pan widział, jak było. - I co pani robiła? - Na
              litość boską, co mogłam robić?! Nic! Paliłam papierosy i bałam się panicznie. -
              Czego pani się bała? Zastanowiłam się. - Nie wiem. Na rozum, nie było czego. Ale
              panowała tam jakaś taka atmosfera... Możliwe, że wymyśliłam to ze zdenerwowania,
              ale wydawało mi się, że to jeszcze nie koniec, że morderca czai się w pobliżu i
              czyha na następną ofiarę. Coś w tym rodzaju. Potem przyszedł kot, co mnie trochę
              uspokoiło. - Atmosfera, mówi pani... wydawało się pani, że morderca jest w
              pobliżu... - Niech pan tego tak nie eksponuje, w zdenerwowaniu można wymyślać
              różne idiotyzmy - przerwałam z wyrzutem. - Nie znajduję zwłok codziennie... -
              Nie, co znowu, żadne idiotyzmy - uspokoił mnie major żywo. - Czy pani jest
              dobrym medium? - O rany boskie, od tych rozmów z panem można zwariować. Nie
              wiem. Kiedyś byłam bardzo dobrym medium, ale miałam wtedy jedenaście lat.
              Wątpię, czy mi zostało. Z góry uprzedzam, że w żadnym wywoływaniu duchów nie
              będę brała udziału! - Ja też nie. Zaraz, ten kot. Skąd się wziął? - Z góry.
              Zbiegł z wyższego piętra. Był przestraszony, bał się wrócić na górę i bał się
              mnie. W końcu się trochę ośmielił, po długim czasie, i nawet pozwolił się
              pogłaskać. Potem uciekł na dół. - Cholera - powiedział major z goryczą. - Że też
              pani od razu nie powiedziała o tym kocie! I pomyśleć, że mieliśmy go pod ręką!
              Siedział na strychu... - Kto? Kot czy morderca? - Morderca, oczywiście...
              Zamilkłam. Major również milczał, patrząc w przestrzeń przeze mnie na duch.
              Dreszcz mi przeleciał po plecach. - Przyśni mi się to, jak Bóg na niebie -
              mruknęłam ponuro. - Nie wiem, czy to, co pan stosuje, to nie są badania
              trzeciego stopnia. Już się przyznam do wszystkiego, tylko niech pan przestanie.
              Major ocknął się z zamyślenia. - No więc ostrzegam panią, że jeśli te wszystkie
              informacje, które pani ukrywa, wyjdą na jaw bez pani udziału, zostanie pani






              oskarżona o ukrywanie dowodów przestępstwa - rzekł stanowczo, acz z lekkim
              roztargnieniem. - Nie mam już do pani cierpliwości. Niech się pani nad tym
              zastanowi... Następnego dnia udało mi się wreszcie złapać Baśkę telefonicznie.
              Materiału do rozmowy z nią miałam już nadmiar, stanowczo zażądałam spotkania.
              Baśka rozważała przez chwilę swój plan zajęć. - Pojutrze - powiedziała. - Ja też
              mam do ciebie parę interesów. Jestem osobą myślącą realnie i nie wierzę, że
              wystarczą nam dwie godziny. Dopiero pojutrze będę miała więcej czasu niż dwie
              godziny. Umówiłam się z nią na mieście, ściśle biorąc w kawiarni Mozaika na
              Puławskiej. Cierpliwie poczekałam do pojutrza. O umówionej godzinie znalazłam
              wolny stolik i zaczęłam patrzeć na drzwi. Po dwóch godzinach trafił mnie szlag
              na tę cholerną Baśkę, wręcz nie do opisania. Dochodziła dziesiąta. Dopadłam
              telefonu i zadzwoniłam do niej do domu. - Baśka poszła w Polskę - powiadomił
              mnie Paweł zatroskanym głosem. - Zdaje się, że siedzi w Słowiańskiej, to blisko
              ciebie. Gdyby ci się udało wywlec ją stamtąd, byłbym ci bardzo wdzięczny, ja nie
              mogę, mam tłumaczenie, które muszę skończyć do rana. Nie wiem, czy mi się uda. -
              Skąd wiesz, że siedzi w Słowiańskiej? - Dzwoniła stamtąd i powiedziała, że wróci
              później. Powiedziała, żebym ci powiedział, gdzie jest, w razie gdybyś dzwoniła.
              Dzwoniłem do ciebie, ale cię nie było. Ona wątpi, czy ty tam przyjdziesz, bo to
              straszna mordownia. - Słusznie wątpi - mruknęłam i dałam mu spokój. Szlag
              jednakże ciągle się we mnie kotłował, poza tym pomyślałam, że jeśli Baśka
              dzisiaj się urżnie, jutro znów się z nią nie dogadam. Postanowiłam zajrzeć do
              okropnej speluny, w którą ostatnimi laty przekształciła się restauracja
              Słowiańska, podjechałam na parking przy Malczewskiego, ustawiłam samochód przed
              sklepem z farbami i wysiadłam. Do lokalu weszłam bez przeszkód, aczkolwiek
              musiałam chyba zrobić złe wrażenie, bo kilka osób w pobliżu na mój widok
              zaniechało konwersacji. Od razu z hallu, przez oszklone drzwi, ujrzałam Baśkę.
              Siedziała przy stoliku prawie w połowie sali z jakimiś dwoma facetami, pogrążona
              w rozmowie i robiła wrażenie zupełnie trzeźwej. Za to obok spał jakiś pijak,
              siedzący wprawdzie przy sąsiednim stoliku, ale rozwalony na oparciu wolnego
              krzesła przy stoliku Baśki. Zdziwiłam się, że jej to nie przeszkadza, bo głowę
              trzymał prawie w ich talerzach. W momencie, kiedy patrzyłam na nią,
              zastanawiając się, czy wejść dalej, czy też czekać, aż na mnie spojrzy, pijak
              nagle się ocknął. Z wysiłkiem wstał z krzesła i ruszył ku wyjściu chwiejnym
              krokiem, obijając się o wszystko po drodze. Usunęłam się z drzwi, żeby mu zrobić
              miejsce, niech się obija dowolnie, byle nie o mnie, po czym mimo woli spojrzałam
              za nim, kiedy wychodził na ulicę. Spojrzałam raz, a potem szybko spojrzałam
              ponownie. Tuż za drzwiami zabalsamowany w czarnoziem pijak odzyskał nagle
              sprawność ruchów, zupełnie jakby opary alkoholu pozostały w przedsionku, on zaś
              sam wyzwolił się spod ich wpływów, przekraczając próg lokalu. Opary zresztą
              istotnie były intensywne. Eks-pijak rozejrzał się we wszystkie strony całkiem
              trzeźwo i ostrym sprintem ruszył w prawo. Zjawisko dziwiło mnie krótko, od razu
              pomyślałam, że podwładni majora powinni mieć jakiś dodatek za pracę w trudnych
              warunkach. Wróciłam do drzwi i znów spojrzałam w głąb lokalu. Baśka mnie właśnie
              dostrzegła i gestami dawała mi do zrozumienia, że zaraz wychodzi. Gestem dałam
              jej do zrozumienia, że poczekam w samochodzie na parkingu, usunęłam się z drogi
              następnego pijaka i uciekłam na ulicę, pełna obaw, że przesiąknę atmosferą
              wnętrza, po czym, nie daj Boże, powącha mnie jakiś milicjant. Podchodząc do
              samochodu, spojrzałam w kierunku oświetlonej stacji benzynowej, przypomniałam
              sobie, że jest czynna tylko do dziesiątej wieczorem i obok stacji, w budce
              telefonicznej, ujrzałam wytrzeźwiałego pijaka. Rozmawiał przez telefon. Poznałam
              go z daleka po czerwonym szaliczku, który miał fantazyjnie okręcony dookoła
              szyi. Wsiadłam do samochodu i czekałam cierpliwie. Baśka nie nadchodziła. Pijak
              skończył rozmowę przez telefon, wyskoczył z budki i galopem popędził z powrotem
              do restauracji. Obserwowałam go, bo nie miałam nic lepszego do roboty, i
              niespokojnie usiłowałam odgadnąć, co też ta Baśka mogła takiego powiedzieć.
              Musiało to być coś niesłychanie ważnego, skoro pracownik majora w takim
              pośpiechu poleciał go o tym zawiadamiać. Zamyśliłam się tak, że przestałam
              zwracać uwagę na otoczenie. Stałam pod drzewkiem naprzeciwko sklepu z farbami,
              tyłem do Puławskiej, a przodem do parkingu. Ocknęłam się dopiero, kiedy przed
              moim nosem zaczął się miotać jakiś samochód. Wjechał z Puławskiej, dojechał do
              środka parkingu, cofnął się ostro i z wizgiem opon przyhamował przy samym






              chodniku, tuż przed ogródkową, nieczynną częścią Słowiańskiej. Z samochodu
              wyskoczył kierowca, trzasnął drzwiczkami i popędził do restauracji. Oderwałabym
              się od rozmyślań nawet i bez tego trzaśnięcia. Przede mną stał żółty opel-combi,
              zaś facet, który wyskoczył, miał wściekłą mordę, sterczące rude włoski i
              czerwone wdzianko. Pierzaczek! Zarówno jego aparycję, jak i nazwisko
              przypomniałam sobie w mgnieniu oka, odwróciłam się za nim i ujrzałam Baśkę.
              Wyszła właśnie z jednym z owych dwóch facetów, którzy jej towarzyszyli, żegnała
              się z nimi na chodniku i Pierzaczek omal na nią nie wpadł. Facet Baśki
              podprowadził ją wytwornie za łokieć kilka kroków w moim kierunku, skłonił się
              gdzieś w przestrzeń i cofnął tyłem, ładując się wprost na Pierzaczka, który
              właśnie wyskoczył z powrotem na ulicę. Otworzyłam drzwiczki, Baśka wsiadła, za
              Pierzaczkiem ujrzałam eks-pijaka w czerwonym szaliczku. Wszyscy trzej, facet
              Baśki, Pierzaczek i eks-- pijak, skłębili się nagle na kupie tak, jakby
              równocześnie usiłowali padać sobie nawzajem w objęcia, pomyślałam, że wcale nie
              chcę być świadkiem mordobicia i czym prędzej ruszyłam. - Jak się czujesz i dokąd
              chcesz jechać? - spytałam, skręcając z parkingu w lewo. - Do domu - odparła
              Baśka dziwnym głosem i zaszczękała zębami. - A czuję się doskonale. W życiu się
              tak nie czułam. I mam nadzieję, że nie będę się tak czuła nigdy więcej.
              Zdziwiłam się, bo wyglądała całkiem trzeźwo. - Pijana jesteś? - spytałam
              podejrzliwie.
              - Nawet gdybym była pijana w trupa, po tym, co usłyszałam, wytrzeźwiałabym,
              jak... Jak nie wiem co, bo żadne odpowiednie porównanie nie przychodzi mi na
              myśl. Nic na świecie nie jest dostatecznie trzeźwe. Przyśpieszając na
              Puławskiej, spojrzałam w kierunku parkingu i ujrzałam, że żółty opel-combi
              skoczył w przód. Pomyślałam, że Pierzaczkowi lokal widocznie nie przypadł do
              gustu. Po chwili dostrzegłam go w lusterku, skręcił w Puławską i ruszył w tę
              samą stronę co ja. - A co usłyszałaś? - spytałam z zainteresowaniem. - Nie wiem
              - wyszczekała Baśka. - Nie, nie tak, nie słuchaj tego, co mówię, wiem,
              oczywiście. Poczekaj, pozwól, że trochę przyjdę do siebie. Zginęła mi chustka do
              nosa. Nerwowo przeszukiwała kieszenie płaszcza, znalazła tę chustkę, mamrocząc
              coś o papierosach, pochyliła się i gmerała w koszyczku, postawionym na podłodze,
              pod nogami. Popatrzyłam w lusterko, żółty opel-combi trzymał się za mną jak
              przylepiony. - Wygląda na to, że Pierzaczek znów mnie prześladuje - zauważyłam
              melancholijnie, zwalniając nieco, bo przed sobą miałam czerwone światło.
              Pochylona nad koszyczkiem Baśka poderwała się tak, że walnęła głową w deskę
              rozdzielczą od spodu. - Co...?! - wrzasnęła okropnie, łapiąc się za ciemię. - Co
              ty mówisz?! - Mówię, że znów mnie prześladuje Pierzaczek. Postawże ten koszyk
              wyżej, bo się kiedyś w końcu zabijesz, masz dosyć miejsca obok. Po diabła go
              trzymasz pod nogami? - Jaki Pierzaczek...?! Ty znasz Pierzaczka?!!! - W pewnym
              stopniu. A co? Ty też go znasz?
              Baśka na moment jakby zastygła. Po chwili potarła ciemię, schyliła się,
              wyciągnęła koszyczek spod nóg, wygrzebała z niego papierosy i zapalniczkę i znów
              postawiła go na podłodze. Cały czas milcząc, zapaliła papierosa. - Ja go znam ze
              słyszenia - powiedziała wreszcie ostrożnie. - Ty go widziałaś? Wiesz, jak
              wygląda? - Wiem. Ty też powinnaś wiedzieć. Natknęłaś się na niego przed chwilą,
              pod Słowiańską. - Jesteś pewna? - Najzupełniej. Na własne oczy widziałam, jak
              przyjechał i wpadł na ciebie. - I gdzie on jest teraz? Spojrzałam w lusterko. -
              Jedzie za nami samochodem niejakiego Kwaczkowskiego. Baśka uczyniła ruch, jakby
              się chciała gwałtownie obejrzeć, ale zrezygnowała. Zastanowiła się nad czymś
              intensywnie. - Skąd to bydlę się tam wzięło? - mruknęła gniewnie. - Nie możesz
              go zgubić? - Na to, żeby zgubić Pierzaczka, jest tylko jeden sposób. Zatrzymać
              się, poczekać aż zaparkuje, wysiąść i lecieć do niego piechotą. Wtedy ucieknie.
              Jeżeli zdąży się wystartować w przeciwnym kierunku, jest szansa na zgubienie, bo
              poza tym nie da rady. Jest uparta swołocz i bardzo dobrze jeździ. - Cholera.
              Wiesz co, nie jedźmy jeszcze do domu. Jedź byle gdzie. Ja chyba muszę pomyśleć.
              Na placu Unii miałam czerwone światło. Pierzaczek przyhamował tuż za mną. W
              lusterku widziałam, jak z jego samochodu wyskoczył jakiś facet i popędził w
              kierunku Chocimskiej. Poczułam się zaskoczona, bo za facetem powiewał kawałek
              czerwonego szaliczka. - Nic nie rozumiem - powiedziałam mimo woli. - Człowiek
              majora jeździ za mną do spółki z Pierzaczkiem? Cóż to za komitywa? Baśka
              zainteresowała się natychmiast. - Nie rozumiem, co mówisz. Mówisz jakieś dziwne






              rzeczy. Co to znaczy? Jaki człowiek majora? Stałam na prawym pasie i musiałam
              objechać plac Unii dookoła, żeby pojechać dalej Marszałkowską. Pierwotnie
              zamierzałam wjechać w Polną, ale skoro Baśka nie życzyła sobie wracać do domu,
              zmieniłam zamiary. Znów zatrzymało mnie czerwone światło, Pierzaczek twardo
              tkwił za mną. - Widzę tu same skomplikowane rzeczy - oznajmiłam. - Mam wrażenie,
              że część komplikacji potrafisz wyjaśnić ty, a część ja. Pierzaczka mam w nosie.
              Zaraz sobie znajdziemy jakieś spokojne miejsce i pogadamy. Najlepiej w alei
              Wyzwolenia. Żółty opel - combi pozostał z tyłu, przy placu Zbawiciela już go za
              mną nie było, przegrodziły nas inne samochody. Skręcając w aleję Wyzwolenia
              pomyślałam, że może, wyjątkowo, trasa Pierzaczka zbiegła się z moją czystym
              przypadkiem. - Teraz możemy sobie porozmawiać - powiedziałam, znalazłszy w
              połowie ulicy miejsce do zaparkowania. - Jest dużo rzeczy, które mam ochotę
              rozwikłać i liczę przy tym na ciebie. Czy możesz mi uprzejmie wyjaśnić... -
              Zaraz - przerwała Baśka stanowczo - najpierw ty mi wyjaśnij, o co chodzi z tym
              człowiekiem majora, bo on mi tu zahacza o Pierzaczka, a Pierzaczek jest dla mnie
              bardzo ważny. Jak on wygląda? Opisałam prezencję Pierzaczka. Baśka, zmartwiona i
              niespokojna, wyraziła żal, że pod Słowiańską nie zwróciła na niego uwagi. W
              ogóle nawet nie spojrzała. -Ale do głowy mi nie przyszło, że to ścierwo tam się
              pojawi - dodała gniewnie. - Skąd on się tam wziął? I co ten człowiek majora? -
              Właśnie zaczynam mieć wątpliwości, czy to był na pewno człowiek majora. Wyleciał
              z knajpy razem z Pierzaczkiem, zupełnie jakby Pierzaczek po niego przyjechał.
              Jechali razem, wysiadł na placu Unii. Przedtem rozmawiał przez telefon, nie z
              szatni, tylko z budki, łatwo zgadnąć, dlaczego. Żeby nikt go nie słyszał. Leciał
              do tego telefonu jak do pożaru. Można wiedzieć, o czym konwersowałaś w tej
              spelunie? On to przecież słyszał. Baśka jakby się zachłysnęła. - Kto?! O czym ty
              mówisz?! Kto słyszał...?!
              - Ten wątpliwy człowiek majora. Spał rozwalony na twoim stoliku, nie zauważyłaś
              go czy co? Spał ci pod nosem! - Ależ on był kompletnie pijany! - Gdzie on był
              pijany, trzeźwy jak świnia. Zerwał się i poleciał do telefonu. Coś ty takiego
              powiedziała, na litość boską?! - Ja nic nie powiedziałam, ja usłyszałam -
              odparła Baśka, nagle okropnie zgnębiona. - O rany boskie...! Czekaj, powiedz to
              wszystko jeszcze raz, ale nie od tyłu, tylko w kolejności chronologicznej. Zdaje
              się, że nastąpiło coś potwornego... - Życzyłabym sobie również móc to ocenić -
              oznajmiłam uprzejmie. - Może jednak udzielisz mi paru informacji, przecież się
              chyba domyślasz, że ja się domyślam... Kolejność jest mi obojętna, może być od
              tyłu. Co usłyszałaś? - Różne szczegóły na temat znajomości tego całego
              Pierzaczka. Nic ci nie powiem, zwariowałaś czy co? Na czym ci tak zależy? Żeby
              wystąpić w charakterze świni, czy żeby posprzeczać się z kodeksem karnym? Bo
              chyba sama rozumiesz, że innej możliwości byś nie miała? - Z kodeksem karnym i
              tak jestem trochę na bakier. Za dużo się domyślam. Jak dotąd, trzymam język za
              zębami, ale nic dobrego z tego nie wychodzi. Zwracam ci uwagę, że Dutkiewicza
              jednak ktoś zamordował... Baśka wzdrygnęła się nerwowo. - Toteż właśnie -
              powiedziała ponuro. - Cholera, żeby nie to... Słuchaj, zgódź się ze mną, że
              ukrywanie domysłów nie jest karalne. Można się niesłychanie głupio domyślać i
              gdyby wszyscy ze swoimi domysłami latali do milicji, milicja dostałaby obłędu.
              Domyślać się możesz do upojenia, ale wiedzieć, nie wiesz nic. Ja się właśnie też
              zaczęłam domyślać, kto utłukł Waldemara. Zaczynam nawet podejrzewać, że sama z
              tego nie wybrnę i w końcu będę musiała się ciebie poradzić. Wtedy ci wszystko
              powiem, a teraz jeszcze pozwól, że sobie zostanę taka cokolwiek tajemnicza. Czy
              ja do ciebie mówię logicznie? Przyznałam, że owszem, nawet dość logicznie. Nie
              pozostało mi nic innego, jak tylko jechać dalej na własnych dedukcjach, które
              istotnie miałam prawo zachować dla siebie. Obydwoje, Baśka i Marcin, byli
              całkowicie zgodni i co gorsza, mieli rację w ocenie moich obowiązków i
              możliwości. Nie mogłam się tak wygłupić, żeby ukrywać przed majorem jakikolwiek
              fakt, wyraźnie pasujący do zbrodni, musiałabym mu wyjawić także uzyskane
              informacje. Pomyślałam, że właściwie major dostaje tyle samo materiału co i ja,
              nawet więcej, skoro ustawicznie ma na oku wszystkich podejrzanych. Szczegóły
              dzisiejszego wieczoru będą mu również znane... W ten sposób wróciłam do
              człowieka majora. Opisałam Baśce wszystkie zaobserwowane sceny, wprawiając ją
              tym na nowo w stan okropnego zdenerwowania. Wspólnie zaczęłyśmy rozważać, kim
              był trzeźwy pijak w czerwonym szaliczku. - Mógłby być pracownikiem majora tylko






              w wypadku, gdyby był to pracownik trwale odgrywający rolę męta społecznego,
              zaprzyjaźnionego z Pierzaczkiem - zawyrokowałam. - Gdyby jednak major miał
              takiego pracownika, wiedziałby więcej o Pierzaczku. Chociaż teraz może już wie,
              przypuśćmy, że męt z Pierzaczkiem zaprzyjaźnili się tydzień temu... - Chyba z
              dwojga złego wolałabym, żeby to był męt majora - rzekła Baśka smętnie. - Bo
              jeżeli nie, to co? To by znaczyło, że był to człowiek tego pawiana? - Właśnie. I
              do niego dzwonił, a nie do majora. Zadzwonił, a Pierzaczek natychmiast
              przyjechał. Usłyszałaś, jak sama mówisz, coś o jego znajomościach, ten facet
              usłyszał, co słyszysz, musiało to być coś potężnego... - Owszem, było. To znaczy
              samo w sobie nie, ale pozwalało na skojarzenia. - Sprawę mąci nieco fakt, że
              Pierzaczek nas porzucił. Do tego momentu wszystko gra. Było o nim gadanie, facet
              przez telefon powiedział o tobie, Pierzaczek przyjechał i przyczepił się, jadąc
              tym razem nie za mną, tylko za tobą. Po czym nagle zostawił nas i zmył się. A
              zatem równie dobrze można by mniemać, że facet zażądał od Pierzaczka przez
              telefon, żeby go odwiózł do domu, a ty go nic nie obchodziłaś. - Gdyby tak było,
              popłakałabym się z radości. Ale nie ma się co łudzić, on usłyszał całą rozmowę.
              Jeżeli nie był pijany i nie spał, musiał usłyszeć... - Padło w tej rozmowie
              nazwisko Pierzaczka? - No pewnie że padło! Przecież inaczej nic bym o nim nie
              wiedziała. Pojęcia nie miałam o istnieniu jakichś tam Pierzaczków! Słuchaj,
              błagam cię na wszystkie świętości, dowiedz się od majora, czy to był jego
              człowiek! Wywęsz to jakoś dyplomatycznie, bo inaczej spać nie będę mogła! -
              Teraz zaraz do majora nie pójdę, więc dzisiejszą noc się jakoś przemęczysz. Sama
              jestem ciekawa... Spróbuję dopaść go jutro, pretekst mam. - Ja jutro będę w
              Wilanowie. Słuchaj, umówmy się zaraz. Zadzwonię do ciebie po południu, żebyś po
              mnie przyjechała wieczorem i jeżeli będziesz już coś wiedziała, to się zgodzisz,
              a jeżeli nie, to nie. Powiesz, że nie masz czasu... - Głupia jesteś, przecież
              mogę po ciebie przyjechać niezależnie od tej wiedzy. O której godzinie będziesz
              wracała? - Nie przed dziewiątą, to pewne. Ciotka Pawła jest chora, muszę tam
              zostać z nią i z dziećmi, aż inne osoby wrócą do domu, bo ta wariatka może
              podpalić dom albo wymordować ich siekierą. Obiecałam im, że posiedzę. Umówmy się
              o wpół do dziesiątej w połowie drogi między ich domami, bo nie wiem, kto wróci
              pierwszy i gdzie będę. Wiesz gdzie, byłaś tam, koło tych krzaków dzikiej róży.
              Kiwnęłam głową, bo pamiętałam topografię terenu. - Wariatka mi nie podpali
              samochodu?
              - Pojęcia nie mam, nie oddalaj się od niego po prostu, a w razie czego odjedź.
              Piechotą cię nie dogoni. Wariatka stanowiła zgryzotę całej rodziny Pawła,
              zamieszkałej w Wilanowie, jak również wszystkich sąsiadów. Była to prawdziwa
              wariatka, samotna staruszka, ciężko poszkodowana na umyśle, pełna przy tym
              wigoru i wyjątkowej złośliwości. Przejawiała przerażającą ruchliwość, uporczywie
              odwiedzając okolicznych znajomych i usiłując urządzać im najrozmaitsze szkody.
              Wizyty składała o niezwykłych porach doby, o drugiej w nocy albo o piątej rano,
              próby podpalania budynków ponawiała mniej więcej co tydzień, wybijała sąsiadom
              szyby w oknach i czatowała na dzieci, żeby oblewać je rozmaitymi płynami. Raz
              jedno dziecko oblała kaszą ugotowaną na skisłym rosole, raz potłukła ludziom pod
              drzwiami pół kopy surowych jajek, przy czym starannie odzielała żółtka od
              białek, kiedyś przyszła do brata Pawła z tasakiem i usiłowała porąbać ławę w
              przedpokoju, tysiące innych pomysłów starała się wprowadzić w czyn. Gotowała
              jakieś produkty, których woń zatruwała okolicę na amen, twierdząc przy tym, iż
              gotuje sobie zioła lecznicze. Na szczęście nie tylko była pomylona, ale także
              bardzo stara, chuda i chorowita, nie miała wielkich sił fizycznych i dość łatwo
              było odebrać jej tasak, siekierę czy kamień. Podpaleń dokonywała nieracjonalnie,
              dzięki czemu nie udało jej się puścić z dymem niczego, poza jednym starym
              kurnikiem i dwiema deskami w drewnianym ogrodzeniu. Kurnik i tak był
              przeznaczony do rozbiórki. Z drugiej jednakże strony, na skutek znikomej
              stosunkowo szkodliwości czynów, pozostawała na swobodzie i żaden szpital nie
              chciał jej trzymać. Opieka Społeczna przydzieliła jej tylko pielęgniarkę, która
              przychodziła co drugi dzień i stosowała środki uspokajające. Rodzina Pawła
              mieszkała w dwóch domach, nieco oddalonych od siebie. W jednym ciotka z córką, w
              drugim brat z żoną i dziećmi. Dzieci były małe, ciotka opiekowała się nimi w
              czasie nieobecności rodziców, Baśka miała się zaopiekować wszystkim naraz,
              chroniąc obie siedziby przed ewentualnymi zakusami wariatki. - Będziesz miała






              jutro wesoły dzionek - zauważyłam ze współczuciem. - Na co ciotka jest chora? -
              Na ischias. Ledwo się rusza. Pewnie, że mi będzie wesoło, ale już trudno, raz na
              tydzień muszę się poświęcić. Cholernie jestem ciekawa, czego się dowiesz. Jeżeli
              nie masz nic przeciwko temu, wróciłabym teraz do domu... Żółtego opla-combi
              nigdzie nie było widać. Podwiozłam Baśkę na Polną i zatrzymałam się przed jej
              drzwiami, obok mnie przejechał tylko mały fiacik, który skręcił w podwórze
              między ulicą Partyzantów a Trasą Łazienkowską. Baśka wysiadała dość długo, bo
              upadła jej zapalniczka i wygrzebywała ją spod fotela. Zawracając, ujrzałam
              jeszcze jakiegoś faceta, który przeszedł przez jezdnię i wszedł w te same drzwi.
              Nie miał czerwonego szalika, więc nie wydał mi się podejrzany. Z majorem
              pogawędziłam przez telefon. Od razu powiadomił mnie, że nie ma czasu na nic, i
              kazał się streszczać. - Ja w ogóle dzwonię tylko na wszelki wypadek -
              powiedziałam podstępnie. - Żeby nie było, że coś ukrywam. I tak pan pewnie
              wszystko wie, bo ten pański człowiek wczoraj do pana dzwonił. - Jaki mój
              człowiek? - Ten chuligan, przydzielony do pani Makowieckiej. Symuluje przyjaźń z
              Pierzaczkiem. - Kto?! - No, ten pański człowiek... Major rozzłościł się
              okropnie. - Albo zacznie pani mówić normalnie, albo rzeczywiście panią zamknę!
              Uprzedzałem, że nie mam czasu! Krótko proszę i treściwie! O co chodzi? - O
              Pierzaczka, który wczoraj robił dziwne sztuki pod restauracją Słowiańską.
              Wieczorem. Widziałam je na własne oczy. - A skąd pani się tam wzięła?
              - Pojechałam wyciągać z knajpy panią Makowiecką. Jej mąż mnie o to prosił, bo
              sam akurat nie mógł. - A ona co tam robiła? - Nadużywała alkoholu w ilościach
              umiarkowanych. Dziwię się, że pan o to pyta, powinien pan wszystko wiedzieć, bo
              pański człowiek symulował pijacki sen przy jej stoliku. - Czy pani się wreszcie
              uspokoi z tym moim człowiekiem?! Niech pani przyjmie do wiadomości, że żadnego
              mojego człowieka tam nie było! Niech pani mówi po kolei! Zlitowałam się i
              opisałam poczynania najpierw pijaka w czerwonym szaliczku, a potem Pierzaczka.
              Następnie wyraziłam zdziwienie w kwestii nieobecności na miejscu człowieka
              majora. Człowieka rzeczywiście musiało tam nie być, bo majora o mało szlag nie
              trafił. - Co pani sobie wyobraża, do diabła, że ja mam do dyspozycji sto tysięcy
              ludzi? Armię?! Skąd mam brać człowieka w każdej knajpie?! - Myślałam, że
              konsekwentnie inwigiluje pan wszystkich moich znajomych - powiedziałam
              niewinnie. - Myliła się pani - odparł major sucho. - Inwigiluję ich
              niekonsekwentnie. Z kim pani Makowiecka tam była? - Z jakimiś dwoma facetami.
              Nie znam ich. I nie wiem, o czym rozmawiali, bo mi nie powiedziała. - A co pani
              powiedziała? - Że musi dzisiaj w Wilanowie pilnować dwojga małych dzieci i
              jednej chorej ciotki. Zwracam panu uwagę, że pani Makowiecka nie jest kompletną
              kretynką i doskonale wie, że cokolwiek mi powie, ja to panu natychmiast
              powtórzę. Więc nawet gdyby miała do powiedzenia coś szalenie atrakcyjnego,
              przeze mnie pan się tego nie dowie. - Słusznie - zgodził się major, nagle
              uspokojony. - Nie wątpię jednak, że omawiały panie te występy Pierzaczka i że
              zaciekawiło panią, o czym tam była mowa, przy tym stoliku, kiedy ten śpiący
              pijak się zerwał. Zaciekawiło panią czy nie? - Jeśli powiem, że nie, nie uwierzy
              mi pan... - Nie uwierzę. No więc? O czym?
              Zawahałam się. Wszelkie związki z Pierzaczkiem Baśka z całą pewnością chciałaby
              ukryć przed majorem. Z drugiej jednak strony nie znała go przecież w ogóle... -
              Według mojego prywatnego rozeznania właśnie o Pierzaczku - powiedziałam
              ostrożnie. - Baśka usłyszała jego nazwisko od tych facetów, z którymi siedziała.
              Potem pytała mnie o niego. Mogę ręczyć, że go nie znała i nie miała o nim
              pojęcia... - A teraz już ma pojęcie. I, jak rozumiem, Pierzaczek o tym wie... -
              Nosem mi już wychodzi ten cały Pierzaczek! - przerwałam, zniecierpliwiona i
              zaniepokojona, że major wydoi ze mnie za dużo. - Kto to w ogóle jest? - Jak pani
              sama słusznie zauważyła, hochsztapler i aferzysta. Mogło mu się nie podobać, że
              jest tematem rozmowy. Reakcja dość typowa. Dziękuję bardzo za informacje... Z
              tonu wywnioskowałam, że major Pierzaczka raczej zlekceważył. Nie byłam pewna,
              czy powinnam się tym cieszyć ze względu na Baśkę, czy martwić ze względu na
              ewentualne konsekwencje. Moja ostatnia koncepcja, pierwotnie dziurawa, układała
              mi się coraz piękniej, nabierała życia i rumieńców i takie coś w rodzaju
              Pierzaczka pasowało do niej zupełnie nieźle. Ja bym tego czegoś nie lekceważyła,
              diabli wiedzą, co może strzelić do łba hochsztaplerowi i aferzyście... Do
              Wilanowa przyjechałam za wcześnie. Piętnaście po dziewiątej ustawiłam samochód






              na ulicy Rotmistrzowskiej, wjechawszy w zielsko na poboczu, tuż za wielkim
              krzakiem dzikiej róży. Za sobą miałam poprzeczną drogę, dalej ugór, dalej zaś
              domek ciotki Pawła. Przede mną ciągnęła się ulica Rotmistrzowska, przy której
              gdzieś tam stał dom jego brata. Ciemno było kompletnie. Jakaś samotna latarnia
              paliła się bardzo daleko, prawdopodobnie już przy pałacu. Oprócz latarni
              przyświecał księżyc i z rzadka przebłyskiwały światła z okien. Zgasiłam
              reflektory, stwierdziłam, że nic nie widzę, otworzyłam drzwiczki, żeby zapalić
              lampkę wewnątrz i znalazłam zapasową paczkę papierosów. Zatrzasnęłam drzwiczki i
              znów pogrążyłam się w ciemnościach. Oczy powoli przyzwyczajały się do zmroku i
              po kwadransie zaczęłam już widzieć wszystko całkiem wyraźnie. Z niewiadomej
              przyczyny łuna znad Siekierek najlepiej oświetlała ugór za moimi plecami.
              Wytężając wzrok, wpatrywałam się na zmianę w ten ugór, widoczny w lusterku, albo
              w ulicę przed sobą, Baśka mogła bowiem pojawić się z jednej i z drugiej strony.
              Miałam obawy, że w ciemnościach mnie przeoczy, a nie chciałam palić świateł
              postojowych, żeby nie rozładować akumulatora. Mój umysł wiedział wprawdzie, że
              dla rozładowania akumulatora musiałabym je palić co najmniej przez dwadzieścia
              cztery godziny, moja dusza jednakże wzdragała się przed tym, nie przyjmując
              faktów do wiadomości. Innymi słowy na tle akumulatora od dwóch lat miałam
              zwyczajny uraz. Baśka spóźniała się, czekałam już pół godziny. Przez otwarte
              okna wdychałam sobie świeże powietrze, nie nudząc się, bo miałam o czym myśleć.
              Panującą dookoła ciszę mąciły dalekie odgłosy z Wisłostrady i różne nikłe
              dźwięki, dochodzące z okolicznych domów. Poza tym nie działo się nic.
              Spojrzawszy w lusterko któryś kolejny raz, dostrzegłam na ugorze jakby jakiś
              ruch. Odwróciłam się. Istotnie, od strony domku ciotki Pawła ktoś szedł na
              przełaj, przez trawę i krzaczki. Baśka zapewne, bo któż by inny? Wpatrywałam się
              w nią, czekając z zapaleniem reflektorów, aż zbliży się do poprzecznej drogi,
              stopniowo upewniając się, że to ona. Rozpoznałam jej szczupłą, drobną sylwetkę,
              czarny kapelusz z wielkim rondem i długi, czarny, strzępiasty szal, okręcony na
              szyi. W ręku trzymała coś podobnego do miotły, zapewne bukiet jakiegoś zielska.
              Na krótki warkot silnika, który rozległ się gdzieś w pobliżu, nie zwróciłam
              żadnej uwagi. Baśka dotarła do drogi. Sięgnęłam ręką, żeby zapalić światła, i
              nadal odwrócona na oślep macałam po tablicy rozdzielczej. W momencie kiedy
              ominęłam wyłącznik wycieraczek i domacałam się wyłącznika reflektorów, na
              poprzecznej drodze za mną pojawił się nagle jakiś samochód. Ściśle biorąc, nie
              uświadomiłam sobie, że to samochód. Pojawił się jakiś ciemny, rozpędzony
              kształt, który z cichym warkotem silnika wyprysnął skądś, zza krzewów. Baśka
              była akurat w połowie drogi, przechodziła właśnie na drugą stronę. Rozpędzony,
              ciemny kształt precyzyjnie i dokładnie trafił prosto w nią! Nie zdążyłam
              krzyknąć, nie zdążyłam nic. Szarpnęłam wyłącznik reflektorów i skamieniałam,
              bliska uduszenia. Sparaliżowało mnie na amen. Ciemny samochód, teraz już
              wiedziałam, że to samochód, wyhamował na kilku metrach, ostro skoczył do tyłu i
              znów ruszył w przód, z premedytacją przejeżdżając przez leżącą na drodze postać.
              Sekundę przedtem odzyskałam zdolność ruchu. Przez głowę przeleciały mi eksplozje
              myśli. Stoję tyłem...! Nie mogę go oświetlić...! Zawrócić, nie zdążę,
              ucieknie...! Reflektor...! Wyszarpnęłam z półeczki reflektorek. Miał trzy świeżo
              założone baterie i sięgał światłem na odległość przeszło stu metrów. W chwili,'
              kiedy bestialski bydlak ruszał znów w przód, mój reflektorek złapał go potężnym,
              białym promieniem i oświetlił w całej okazałości. Wówczas zdrętwiałam ponownie i
              zabrakło mi tchu, ponieważ poznałam ten samochód bez najmniejszych
              wątpliwości... Z najbliższego domu wybiegli jacyś ludzie, zabłysły światła nad
              drzwiami. Nie wiadomo skąd pojawiało się coraz więcej postaci, podniósł się
              krzyk. Zgasiłam reflektorek, niezdolna na razie do żadnych innych czynów, i
              stwierdziłam, że siedzę na prawym fotelu. Niemrawo pomyślałam o papierosie. Coś
              wpadło na przód mojego samochodu, spojrzałam więc przed siebie. Moje szosowe
              światła oświetlały całe pobocze ulicy, którą nadbiegali ludzie, po prawym
              błotniku ktoś się kotłował. Spojrzałam na tego kogoś i pomyślałam, że mam
              halucynacje albo musiałam chyba zwariować od wstrząsu, w każdym razie coś tu
              jest okropnie nie w porządku. Przede mną stała Baśka, Baśka, którą przed chwilą
              przejechał jakiś zwyrodnialec, której zwłoki leżały na drodze, otoczone
              rozkrzyczanym tłumem, której tragiczną śmierć widziałam na własne oczy...!!
              Stała przede mną i usiłowała otworzyć prawe drzwi mojego samochodu. - Na litość






              boską, zgaś te reflektory! - powiedziała z irytacją. - Oślepiłaś mnie na wieki!
              Co się tam dzieje, pobił się ktoś czy co? Jeszcze ciągle nie byłam w stanie
              zachowywać się normalnie. Poczułam się dziwnie słabo. -- Leżysz... tam... -
              powiedziałam z wysiłkiem. Baśka pochyliła się do otwartego okna. - Proszę? Nie
              słyszę, co mówisz. - Mówię, że tam leżysz...
              Baśka popatrzyła na mnie, spojrzała w kierunku zbiegowiska, po czym znów
              pochyliła się do okna. - Gdzie leżę? - spytała z grzecznym zainteresowaniem. -
              Na drodze...
              - A, leżę na drodze...
              Wyprostowała się, najwidoczniej intensywnie rozmyślając nad sensem moich
              dziwnych słów i spoglądała na zmianę, na zbiegowisko i na mnie. Słabość zaczęła
              mi trochę mijać. Zgasiłam reflektory, niemrawo przelazłam na lewy fotel i
              sięgnęłam po papierosy. Baśka sama otworzyła sobie drzwi i wsiadła. - Co się tam
              stało? - spytała. - Zdawało mi się, że coś tam zobaczyłam, ale w tym momencie
              zapaliłaś reflektory i oślepiłaś mnie gruntownie. Co tam jest? Odetchnęłam
              głęboko kilka razy, zapaliłam papierosa i spróbowałam opanować zamęt w umyśle. -
              Nic takiego - odparłam. - Samochód cię przejechał przed chwilą. Sądzę, że na
              śmierć. Ludzie tam krzyczą nad twoimi zwłokami. Baśka pomacała na półeczce przed
              sobą, znalazła moje papierosy, wydłubała jednego i powoli zapaliła. - Nie mogę
              się połapać, która z nas zwariowała - powiedziała w zadumie i nagle jakby się
              ocknęła: - Czekaj! Cholernie bym chciała zrozumieć, co ty możesz mieć na myśli.
              Mówisz, że kogoś przejechał samochód? - Nie kogoś, tylko ciebie.
              - Dlaczego akurat mnie? Skąd wiesz, że to byłam ja?
              - Widziałam cię przecież. Szłaś od ciotki...
              - I poznałaś mnie w tych ciemnościach?!
              - No pewnie. Byłaś w kapeluszu. I w tym czarnym szalu. W ręku miałaś bukiet,
              wszystko normalnie. Baśka na moment znieruchomiała. - Rany boskie... -
              wyszeptała z taką zgrozą, jakby dopiero teraz uwierzyła w prawdziwość moich
              słów. - Na miłosierdzie pańskie, poczekaj tu na mnie! Jedną chwileczkę, minutę!
              Zaraz wracam, nie odjedź mi stąd! Zanim zdążyłam się odezwać, wyskoczyła z
              samochodu i popędziła w kierunku zbiegowiska. Siedziałam nadal bez ruchu, o tyle
              już przytomna, że rozumiałam rozlegające się wokół okrzyki. Wynikało z nich, że
              milicja i pogotowie zostały zawiadomione, że nikt nie widział samochodu i że
              pogotowie właściwie niepotrzebne, bo ofiara zginęła na miejscu. Pierwszego
              momentu wypadku nie widział chyba nikt, bo wszyscy twierdzili, że ów samochód
              przejechał osobę już leżącą. Baśka wróciła zdyszana po paru minutach, z
              koszyczkiem w ręku. Dopiero teraz uświadomiłam sobie, że przedtem koszyczka nie
              miała. - No tak - powiedziała wsiadając. - Dobrze się domyśliłam. Wariatka
              ukradła mój szal i kapelusz, wzięła miotłę i poszła z wizytą. Cud boski, że nie
              ukradła mi koszyczka. To nie był żaden bukiet, tylko miotła ciotki. I ten
              samochód przejechał wariatkę, a nie mnie. Przyjmij to do wiadomości i przestań
              we mnie wmawiać, że umarłam. - Nie ma znaczenia - odparłam stanowczo, bo umysł
              już mi przystąpił do pracy. - Miał zamiar przejechać ciebie i na ciebie
              czatował. Wiem, kto to był, poznałam go. Chyba dostał pomieszania zmysłów.
              Pryskajmy stąd, bo lada chwila przyjedzie milicja i wtedy ktoś sobie przypomni,
              że ja go oświetliłam. I będę musiała coś zeznać. Nieboszczką zajmuje się już pół
              Wilanowa, my nie musimy. Baśka milczała. Zgodę wyraziła kiwnięciem głowy. Nie
              mówiłyśmy nic, aż wydostałam się na Wisłostradę. - Jakim cudem ukradła ci ten
              szal i kapelusz? - spytałam ponuro. - I w ogóle gdzie byłaś? Nadeszłaś mi z
              przeciwnej strony. - Właśnie sama się zastanawiam, gdzie byłam i co robiłam -
              odparła Baśka z namysłem. - Parę razy latałam między ich domami, bo miałam na
              głowie i dzieci i ciotkę. Za każdym razem wydawało mi się, że lecę ostatni raz,
              więc latałam w kapeluszu. Ciotka się zdrzemnęła, poszłam z dziećmi położyć je
              spać, i tym razem właśnie poszłam bez niczego, uważałam, że i tak wrócę, skoro
              Zośki nie ma... - Jakiej Zośki? - Córki ciotki. Znaczy ciotecznej siostry Pawła.
              Położyłam dzieci i właśnie wrócili ich rodzice. Pogadaliśmy jeszcze chwilę,
              widziałam, że jest późno, pomyślałam, że pewnie już czekasz i że cię spotkam po
              drodze. No i spotkałam... Obraz wydarzeń powoli układał mi się w wyobraźni. Ten
              zbrodniarz w samochodzie czatował na Baśkę. Nastawił się na sylwetkę w wielkim
              kapeluszu, mógł nawet nie zwrócić uwagi, kiedy szła z dziećmi i z gołą głową,
              bez szala... Bał się przejechać ją, dopóki było widno. Ludzie pewnie chodzili,






              ostatni raz widział, jak szła do ciotki, i czekał, kiedy będzie wracać. Innej
              drogi nie miała tylko tę ścieżkę przez ugór... - Zośka już była, jak teraz tam
              wpadłam - ciągnęła Baśka. - Ciotka mówi, że wariatka zakradła się przez okno i
              wyrwała ją z drzemki. Ubrała się w mój kapelusz, leżał na stole, wcale się nie
              przejęła, że ciotka ją widzi, jeszcze jej pogroziła tą miotłą i wyszła przez
              drzwi. Ciotka się okropnie zdenerwowała, ale nic nie mogła na to poradzić, bo
              nie może się ruszyć. - W ten sposób wariatka uratowała ci życie... Baśka
              milczała długą chwilę. - No, chyba tak - przyznała niepewnie. - Już jej nawet
              tego kapelusza nie żałuję, świeć Panie nad jej duszą... Słuchaj... Mam wrażenie,
              że mówiłaś, że wiesz, kto to był. Rzeczywiście wiesz czy bredziłaś w malignie? -
              Rzeczywiście wiem. I cholernie mi się to nie podoba. Obawiam się, że wszelkie
              żarty się skończyły, będę musiała powiedzieć to majorowi. - Może najpierw
              powiedz mnie - zaproponowała Baśka, od razu zdenerwowana. - Ostatecznie to chyba
              mnie dotyczy? Milczałam aż do Gagarina. Zjechałam w prawo, na nieużywany odcinek
              ulicy i zatrzymałam się. Byłam wściekła, ale cała sprawa wydawała mi się już
              teraz do reszty pogmatwana i tylko Baśka mogła cokolwiek wyjaśnić. Postanowiłam,
              że jeśli ciągle jeszcze będzie się wygłupiać, nakicham na wszelką lojalność. -
              Dotyczy cię, dotyczy - powiedziałam ze złością. - Krótko cię już będzie
              dotyczyć, jeśli nie przestaniesz robić z siebie kretynki. Nie ma obawy, prędzej
              czy później on cię upoluje. Pojąć tylko nie mogę, jaki ma w tym interes. - Kto,
              na litość boską?! - Właściciel pojazdu, który wykończył waszą wariatkę. Poznałam
              ten samochód, znałam go przed laty doskonale. Obejrzałam go sobie teraz, mój
              reflektor dobrze świeci, nic się nie zmienił, ma ten sam placek na lewym tylnym
              błotniku. - Co to za samochód? - Stary, zielony peugeot 404.
              -Czyj...?!
              - Nie wiesz czyj? Zdawało mi się, że powinnaś to wiedzieć... - Nie denerwuj
              mnie, na miłosierdzie pańskie!!! Czyj?!!! Zawahałam się, bo mi to z trudem
              przechodziło przez gardło. - Gawła, oczywiście - mruknęłam posępnie. W Baśkę
              jakby piorun trafił. Zaniemówiła na moment, zamarła z otwartymi ustami,
              poderwała się i opadła z powrotem na fotel. Patrzyła na mnie z osłupiałą zgrozą.
              - Tylko niech cię tu zaraz szlag nie trafi - powiedziałam zgryźliwie. - Jeszcze
              mi tego brakowało... Baśka w pewnym stopniu odzyskała głos. ] - Jesteś pewna...?
              Chcesz powiedzieć, że Gaweł...? Jezus kochany, jesteś pewna...?! - Nie ma
              drugiego takiego zielonego peugeota z plackiem na zadnim błotniku. I z obdrapaną
              PL-ką na tylnej szybie. Gaweł jeździł nim od sześciu lat, ostatnio jeździ
              mercedesem, ale tego peugeota nie sprzedał. "Widziałam go u niego w garażu parę
              miesięcy temu. To Gaweł cię przejechał i chciałabym wreszcie się dowiedzieć, co
              on tu robi, w tej całej obłąkanej imprezie. Baśce trzęsły się ręce, kiedy
              zapalała papierosa. Wyglądała na ogłuszoną i widać było, jak rozpaczliwie
              usiłuje odzyskać odrobinę równowagi. - Co za bydlę - powiedziała ochryple. - I
              kretyn. Nie, słów mi brakuje. W życiu bym nie przypuszczała... Myślałam... Nie,
              nie podejrzewałam go o to... Mściwe, bezwzględne bydlę... Dobrze mi tak, o rany
              boskie, pojęcia nie mam, co zrobić... - Udzielasz informacji trochę chaotycznie
              - rzekłam z naganą. - Może jednak spróbuj mówić całymi zdaniami. Zrobiła się
              potężna draka? - Zrobiła się. Potężna, że ho ho! - Według mojej opinii to ty
              jesteś sprężyną całego interesu. Czy się nie mylę? - Nie mylisz się. Jestem. Ale
              to ja jestem wszystkiemu winna. To przeze mnie... Przeze mnie i przez tego
              małomównego lorda, co pyska nie raczy otworzyć, przez Donata! Żeby jedno słowo
              powiedział wcześniej...! Nie, nieprawda, uczciwie mówiąc, też bym robiła to
              samo... Ale może nie, on sam uważa, że nie wszystko jedno, to przez niego i
              przeze mnie, ale bardziej przeze mnie...! - Opanuj się - powiedziałam surowo. -
              Pójdziesz do więzienia razem z Denatem, posadzą was w jednej celi, Janka i Paweł
              strasznie się ucieszą. Co przez ciebie? Baśka wzięła głęboki oddech. - Przeze
              mnie rąbnęli te cholerne znaczki Marcina - wyznała z ponurą determinacją. - To
              ja przyprowadziłam do niego tych bandziorów na brydża. Nie wszystkich razem,
              oddzielnie. Nie wiedziałam nawet, że oni się znają. A Donat wiedział. Też był
              wtedy, parę razy był, co najmniej o jednym wiedział, że to oszust, kanciarz i
              złodziej. Żeby był jedno słowo powiedział...! Nic, zamurowało go, milczał jak
              nagrobek na cmentarzu, powiedział, owszem, ale dopiero potem. Głupio mówił, że
              myślał, że ja ich znam. Półgłówek! - Skoro przyprowadzasz kogoś na brydża,
              naturalne jest mniemać, że go znasz - zauważyłam krytycznie. - Wiadomo jak Donat






              uwielbia do czegokolwiek się wtrącać. - I jeszcze Donat widział, jak oni łazili
              i szukali po kątach! - wykrzyknęła Baśka w okropnym wzburzeniu. - Jedyny
              trzeźwy, bo był samochodem! I też się, cholera ciężka, nie wtrącał, też
              powiedział o tym, jak już było za późno...!!! A wiedział, że się znają!!! -
              Czekaj. Kto się zna? - Ci bandyci między sobą! Wiedział, że to jest jedna żulia!
              - Skąd wiedział? On ma mało do czynienia z żulią. - Kiedyś dawno, jeszcze jak
              pracował w wykonawstwie, była sprawa kradzieży materiałów budowlanych. Był
              świadkiem, nie słyszałaś o tym? Poznał ich wtedy, wszystko o nich wiedział...
              Zresztą, jakie to ma teraz znaczenie? Grunt, że nie powiedział ani słowa! - A ty
              co? Myślałaś, że to są święci młodziankowie?
              - Głupia jesteś. Dobrze wiedziałam, że to męty społeczne, ale nie sądziłam, że
              do tego stopnia! Marcinowi nic nie mówiłam, bo nieźle grali w brydża. I
              wyglądali przyzwoicie. A Paweł w ogóle nic o nich nie wiedział. Poza tym nie
              przyszło mi do głowy, że Marcin może mieć w domu coś takiego cennego, co warto
              ukraść. Gdyby kolekcjonował chińską porcelanę albo okazy numizmatyczne,
              powiedziałabym mu przedtem, żeby je pochował! Do diabła, niech ci będzie,
              przyznam się, zapewniałam go, że to porządni ludzie... Na zmianę robiło mi się
              zimno i gorąco, wulkan szalał mi w duszy, najchętniej udusiłabym tę Baśkę
              własnoręcznie, idiotka, takie znaczki narazić na kradzież...!!! Żeby ją diabli
              wzięli z jej znajomościami! I ten Donat też jełop, rzeczywiście półgłówek, a
              Marcin następny półgłówek, nie powiedzieć, co ma w domu, nie schować tego...!
              Banda kretynów!!! Nie krępując się zbytnio, wyjawiłam, co myślę. Baśka
              przyświadczała mi z przygnębioną skruchą. Zapaliłam następnego papierosa i
              podjechałam w ciemniejsze miejsce, żeby mój samochód nie rzucał się w oczy z
              daleka. Nie chciałam zbyt szybko oglądać majora. - No i dlaczego, do pioruna,
              nie odebraliście im tego? - spytałam z irytacją. - W końcu można ich było pobić,
              zaszantażować, ukraść im ostatecznie! - Próbowałam - westchnęła Baśka. - Nie
              dało się. Po pierwsze, od razu się zmyli, znikli z oczu i nie mogłam ich
              znaleźć. W końcu spotkałam jednego, wszystkiego się wyparł. Do dziś dnia nie
              jestem pewna, czy działali do spółki, czy też może któryś załatwił to we własnym
              zakresie, a jeśli tak, to który. Beznadziejna sprawa. - Trzeba było zawiadomić
              milicję! - Marcin nie chciał za nic w świecie. Zresztą, milicja by też nie
              znalazła. Co ty myślisz, że ten złodziej wytapetował sobie znaczkami mieszkanie?
              Nie było ani śladu dowodu... - No dobrze, a co w tym robi Gaweł? Już dawno
              wszystko rozumiem, tylko Gaweł pasuje mi jak pięść do nosa. Musiałaś narobić
              niezłego zamieszania, skoro zdecydował się tak radykalnie z tobą skończyć.
              Przypuszczam, że wiesz, dlaczego? - Przez zemstę - powiedziała Baśka z ponurym
              głosem. - Iz chwalebnej ostrożności. Nic na to nie wskazywało i naprawdę nie
              spodziewałam się aż tyle. Zaskoczyłaś mnie potwornie. Gaweł... Wiesz, myślałam,
              że on mnie nawet lubi... - Możliwe, że rozjeżdżał cię ze łzami w oczach -
              zauważyłam nielitościwie. - Myśl trochę szybciej, bo trzeba tu będzie podjąć
              jakieś decyzje. Zwracam ci uwagę, że major doskonale wie, że byłaś dzisiaj w
              Wilanowie, i prawdopodobnie wie, że ja też tam byłam. Wydedukuje sobie resztę i
              trzeba mu będzie odpowiadać na pytania. Baśka ożywiła się nagle i jakby
              odzyskała nieco energii. - A właśnie! Dowiedziałaś się, czy to był jego
              człowiek?
              - Dowiedziałam się. Moim zdaniem, nie był. To był człowiek Pierzaczka. - No to
              koniec. Z tego wynika, że Gaweł i Pierzaczek to jedna spółka, bo inaczej nic nie
              ma sensu. Teraz już obaj wiedzą, czego się wczoraj dowiedziałam, i Gaweł postara
              się zabić nie tylko mnie, ale i ciebie. I wczoraj z tobą rozmawiałam, i dziś. W
              ogóle już nie wiem, co zrobić. - Mogę cię poinformować, czego na pewno nie
              zrobisz - oświadczyłam bardzo stanowczo. - Nie wysiądziesz z tego samochodu,
              dopóki mi nie powiesz wszystkiego. Inaczej jadę prosto do majora. - Nie
              wygłupiaj się! - zaniepokoiła się Baśka. - Pewnie, że wszystko powiem, przecież
              teraz już można liczyć tylko na ciebie. Takie piekło z tego wyszło, że coś
              strasznego... Późną nocą, w ciemnym samochodzie, na ciemnej ulicy, usłyszałam
              wreszcie ze szczegółami, co za przedziwna akcja rozgrywała się wokół mnie od
              wielu miesięcy... W koszmarnej awanturze, jak wybuchła po wyjaśnieniu sprawy w
              mieszkaniu Marcina, brali czynny udział Marcin, Baśka i Donat. Paweł usiłował
              łagodzić sytuację, widząc jednak beznadziejność wysiłków, zrezygnował z nich i
              zajął się podawaniem przeciwnikom herbaty. Wszyscy najpierw obwiniali się






              nawzajem, następnie popadli w nieopanowany samokrytycyzm i zaczęli przypisywać
              winę każdy sobie, w końcu poszli na kompromis i uznali, że są winni mniej więcej
              jednakowo. Ustalenie kwestii winy było jednakże niewielkim osiągnięciem.
              Należało zająć się odzyskaniem utraconego skarbu. Jednakowo winni zadeklarowali
              gotowość do jednakowych wysiłków, tyle że nikt nie umiał sprecyzować, na czym te
              wysiłki mają polegać. Paweł, który solidarnie włączył się do akcji, proponował,
              żeby trzem oszustom kolejno dać po pysku. Baśka uważała za słuszne zakraść się
              raczej do ich mieszkań i porządnie je przeszukać. Donat obstawał przy ścisłej
              penetracji rynku filatelistycznego, z góry zastrzegając, że nie wie, jak się to
              robi, bo się nie zna na znaczkach. Marcin zażądał obserwacji środowiska
              wszelkich handlarzy, paserów i aferzystów oraz zawierania znajomości wśród
              kumpli owych trzech padalców. Z wszystkich propozycji najszybciej zrealizowano
              ostatnią. Baśka zaprzyjaźniona była bowiem z mnóstwem bardzo dziwnych ludzi. Już
              po tygodniu przyniosła wieść okropną. Mianowicie jeden znajomy jednego z tych
              trzech wyjechał właśnie za granicę, w dodatku na Zachód. Marcin popadł w
              depresję. - No to cześć - powiedział z rozgoryczeniem. - Jak on tego nie
              wywiózł, to ja jestem Greta Garbo. Chyba popełnię samobójstwo. - Tylko nie
              harakiri - poprosił Paweł. - Potem jest strasznie dużo sprzątania... - Cicho
              bądź! - rozzłościła się Baśka. - Wywiózł, niech będzie, że wywiózł, to co z
              tego? - To z tego, że już ich nigdy nie odzyskamy. - Kto tak powiedział? Trzeba
              je po prostu odkupić. Przecież wiesz, co tam było. Trudno, trzeba odkupić takie
              same. Marcin spojrzał na nią, jakby była niespełna rozumu. - Można wiedzieć, za
              co? Wiesz, ile one były warte? - No ile?
              - Nie wiem. Jakieś potworne pieniądze. Nie wspominając o tym, że wątpię, czy
              znajdzie się w Polsce drugi taki komplet. - Nie musisz kupować w komplecie.
              Możesz po kawałku. - Kawałków też może nie być. Tam były unikalne rzeczy. Zdaje
              się, że z równym powodzeniem mogłabyś sobie kompletować Rembrandta w oryginale.
              Spróbuj w Polsce. - Na Zachodzie dałoby się odkupić - mruknął Donat. Marcin
              zachichotał szatańsko. - Wracam do podstawowego pytania: za co? - Za pieniądze -
              powiedziała zimno Baśka.
              - Na Zachodzie to raczej za dolary - poprawił Paweł.
              - Macie te dolary? Bo ja nie...
              - A wiecie, co jest najśmieszniejsze? - spytał zjadliwie Donat. - Że te
              swołocze, które mają twój depozyt, mają także i dolary. To są między innymi
              waluciarze. Oni by mogli odkupić... - Nie chcę być nieuprzejmy, ale idźcie do
              diabła - powiedział Marcin. - Potrzebuję trochę spokoju. Muszę pomyśleć nad
              sposobami nakłonienia ich, żeby odkupili... Przez dwa dni ciężka zgryzota
              zżerała dusze wszystkich zainteresowanych. Marcin wyglądał tak, że Paweł
              gwałtownie protestował przeciwko zostawianiu go samego. Baśka i Donat, według
              ostatnich uzgodnień winni w dwóch trzecich, spróbowali nawiązać kontakty w
              klubie filatelistycznym. W wyniku prób poczuli się jeszcze gorzej, wszystko
              wskazywało bowiem na to, że jedyne, co im się może udać, to paść ofiarą
              oszustwa. Według wszelkiego prawdopodobieństwa ewentualne zaoferowane im walory
              okażą się falsyfikatami. - Żebym ja tego skurwysyna dostał w ręce! - powiedział
              tęsknie Donat przez zaciśnięte zęby. - Mógłbyś dostać - odparła żywo
              rozwścieczona Baśka. - Trochę pośrednio, ale mógłbyś. Nie wiem, czy się
              zgodzisz. - Idiotyczna wątpliwość... - No więc uważam, że jest tylko jedno
              wyjście. Odkupić wszystko na Zachodzie za pieniądze tych złodziei. Tych czy
              innych, wszystko jedno. - Uważasz, że ci się uda ich namówić? Już widzę, jak się
              pchają z darowiznami! Nie rozśmieszaj mnie. - Głupi jesteś, ja mam pomysł.
              Złodzieje ukradli i złodzieje za to zapłacą. Innego rozwiązania nie ma, a jeśli
              Marcin się zabije, my go będziemy mieli na sumieniu. Nie wiem jak ty, ale ja
              wolę mieć na sumieniu wszystkich hochsztaplerów i oszustów PRL niż jednego
              Marcina. Wygląd Marcina wskazywał, że wszelkie najgorsze obawy są w pełni
              uzasadnione. Coś należało zrobić. Baśka zebrała wszystkich u siebie w domu, dała
              Marcinowi sałatkę z kalafiora w majonezie, żeby go chociaż chwilowo pocieszyć, i
              przedstawiła swój pomysł. Zaczęła od końca. - Na Zachodzie można to odkupić,
              tak? Odpowiadajcie mi jak ludzie i czekajcie spokojnie, co powiem dalej. Można?
              - Można - odparł Marcin dziwnym głosem. - Zapewne można by odkupić nawet te
              same. - Bardzo dobrze. Trzeba na to mieć pieniądze. Dolary. Zgadza się? -
              Całkiem rozsądnie mówisz - przyznał Paweł. - Ile trzeba mieć?






              Marcin w milczeniu dziubał widelcem sałatkę z kalafiora. Donat się nie odzywał.
              Paweł wziął na siebie ciężar konwersacji. - Według tego, co on mówił, najmarniej
              ze sto patyków. Albo i więcej. - To znaczy, że złodzieje mają teraz te sto
              patyków albo i więcej, które rąbnęli u Marcina. Złodziejom należy to odebrać.
              Nie pukajcie mi się tu...! Naszym tutejszym złodziejom należy odebrać! - Można
              wiedzieć, jak? - zainteresował się Marcin. - Zwyczajnie. Okraść ich. Napadać.
              Dać po łbie i odebrać. Sposoby są różne i możemy się nad nimi zastanowić.
              Odebrać waluciarzom z czarnego rynku tyle, ile potrzeba na te znaczki,
              przeszmuglować to na Zachód i odkupić wszystko. I przywieźć. I uważam, że musimy
              to zrobić. - Pomysł jest po prostu cudowny - mruknął Marcin po chwili milczenia.
              - Ale przecież to przestępstwo? - powiedział niepewnie Paweł. - To nawet dwa
              przestępstwa - skorygował Donat. - Kradzieże i napady to jedno, a przemyt to
              drugie... - Możliwe - zgodziła się Baśka obojętnie. - I co z tego? Popełnimy te
              przestępstwa tak, żeby nas nikt nie złapał, a rezultat będzie pozytywny dla
              wszystkich. - No, z wyjątkiem tych ograbianych... - Tak ci ich żal? Wydatkują
              parę złotych na cele społeczne. Nie zbiednieją od tego. - Na jakie znowu cele
              społeczne? - No przecież to, co chcemy odzyskać, to jest majątek narodowy. - Ale
              nie narodowi to ukradli... - No to co? Naród miał to dostać. I dostanie. Dla
              świętego spokoju Marcin może się z góry zobowiązać, że w żadnym razie tego
              spadku nie przyjmie, a nawet jak przyjmie, to od razu odda do muzeum. Czy tam
              gdziekolwiek. W ten sposób aferzyści odkupią majątek narodowy, przez nich samych
              ukradziony. Zgadza się? - Ona ma rację - powiedział stanowczo Donat. - To mniej
              więcej to samo, co na przykład zakup Mony Lizy. Czamorynkowcy, wyobraźmy to
              sobie, za własne pieniądze kupiliby Monę Lizę dla Muzeum Narodowego. Wolno im? -
              Mam trudności z wyobraźnią - zawiadomił Paweł. - Ale nie wiem, chyba im wolno...
              - Nie - powiedział Marcin. - Wolno, gdyby mieli pieniądze tam. Za tutejsze nie
              wolno. Musieliby je mieć legalnie i legalnie wywieźć. Inaczej to jest
              przestępstwo. - A wywiezienie tych znaczków to nie było przestępstwo? - Było.
              - No więc zlikwidujemy jedno przestępstwo przez drugie przestępstwo. Trzeba się
              zastanowić, które gorsze. W drugim wypadku wywozimy dolary, których skarb
              państwa nigdy w życiu na oczy nie zobaczy, wielkie mi przestępstwo! A za to
              dzięki niemu zobaczy na oczy te niezwykłe znaczki! Uważam, że nie ma siły,
              inaczej tego nie odzyskamy. - Ona ma rację - powtórzył Donat. - Jak nie chcesz,
              możesz w tym nie brać udziału, ostatecznie to my jesteśmy winni, ona i ja. Ty
              nie musisz. - Wezmę udział we wszystkim, co mi da szansę odzyskania depozytu -
              oznajmił zimno Marcin. - Przestępstwo, w razie potrzeby, odsiedzę. Tylko nie
              wiem dokładnie, jak wy to sobie wyobrażacie. - Niech on wam powie - rzekła
              Baśka, wskazując Donata. - Myśmy to już wczoraj omawiali. Mnie zaschło w gardle.
              Donat, w ramach ekspiacji, zdobył się na wyjątkową gadatliwość. - Powinno to
              mieć cztery etapy - wyjaśnił rzeczowo. - Po pierwsze, zdobycie forsy. Po drugie,
              wysyłka na Zachód. Po trzecie, zamelinowanie na Zachodzie, najlepiej w Szwecji.
              Po czwarte, podjęcie i dokonanie zakupu. - Przywiezienie go tutaj jeszcze -
              dodała Baśka. - Też nielegalnie, żeby do końca wszystko zostało w tajemnicy. -
              Trzy dalsze wydają mi się nawet dość realne - zauważył Marcin. - Szczególnie w
              porównaniu z pierwszym. Chciałbym wiedzieć, skąd mamy brać te dobra do
              wysyłania... - Mamy napadać - przypomniał Paweł. - Kogo, ściśle biorąc?
              - Bandziorów, złodziei i aferzystów.
              - Bo zauważ, że tylko oni mają dolary gotówką... Marcin się nieco ożywił i
              przestał wyglądać tak, jakby to samobójstwo już dawno popełnił. - Napad na
              bandziora rzecz przyjemna... A po paru tygodniach będzie nas szukać cała milicja
              w kraju? - W tym rzecz, że nikt nas nie będzie szukał. Nikt z poszkodowanych nie
              doniesie o napadach żadnej milicji. - Bo co? Każdego po gardziołku...? - Głupi
              jesteś! - prychnęła Baśka. - Mowy nie ma o żadnej mokrej robocie! Słuchaj, co on
              mówi, i nie przerywaj starszym! Donat cały czas zachowywał filozoficzny spokój.
              - Wszystko polega na tym, kto będzie poszkodowany - podjął. - Myśl logicznie.
              Bogaci handlarze z czarnego rynku, ewentualnie prywaciarze, którzy robią ciemne
              interesy, bo należy wybierać wyłącznie takich. I dolary, i pieniądze mają
              nielegalnie. Żaden z nich nie poleci z ozorem na milicję, każdy będzie wolał
              siedzieć cicho i uprawiać proceder dalej. Do tej forsy żaden się nawet nie
              przyzna. - No owszem - zgodził się Marcin. - Źródełko wydaje się niezłe. Jak ich






              krzywdzić? Metodą perswazji? - Raczej metodą włamań i zaskoczenia. Szczegóły do
              uzgodnienia zależnie od sytuacji. - Dobra. A co potem?
              - Potem się to wysyła.
              -Jak?
              - Pocztą - wtrąciła z satysfakcją Baśka. - Tak jak mówiła Joanna, pamiętacie?
              Napycha się tym ładnie ludowe przedmioty, różne jaśki i inne takie i wysyła do
              Szwecji, jako nadawcę pisząc na wszelki wypadek byle kogo. Najlepiej jakieś
              fikcyjne osoby. - A w Szwecji co? - Nie wymagaj za wiele. Co w Szwecji, to
              właśnie jeszcze nie wiemy. Tu się powinna zacząć twoja rola. - A! - powiedział
              Marcin z wyraźną ulgą. - Zacząć, mówisz? A już myślałem, że przyjdzie mi wziąć
              bezpośredni udział w napadach. Nie mam wprawy. Nie mam gazrurki. Jak ma wyglądać
              ta moja rola? - Masz tam przecież znajomych, nie? Potrzebny jest ktoś zaufany,
              kto by wyjmował tę forsę z Jaśków i wpłacał na jakieś konto. Masz takiego? - Mam
              - powiedział Marcin po namyśle. - Ale nie w Szwecji, tylko w Norwegii. -
              Wszystko jedno. Kto to jest? - Jeden taki. Lubi oryginalne wydarzenia. Ale
              czekajcie no, w razie czego... Ci nadawcy tutaj mogą być fikcyjni, w porządku.
              Ale co będzie, jeśli w razie wpadki ktoś dotrze do adresata? Wszystko się wyda i
              zamiast odzyskać znaczki, posiedzimy za niewinność... Milczący dotąd Paweł
              poruszył się niespokojnie. - No właśnie - powiedział. - Bo to nie będzie dobrze.
              Jak nas, nie daj Boże, złapią w połowie drogi, nikt nam nie uwierzy, że chodzi o
              znaczki. Poza tym, ja uważam, że fakt przestępstwa trzeba jakoś zrekompensować.
              Popełniamy je przecież... - Ale odzyskujemy majątek narodowy! To się równoważy!
              - Równoważy, ale to właśnie za mało. Coś z tego musi być, jakaś korzyść. Mam na
              myśli skarb państwa. Uważam, że część tych dolarów z czarnego rynku powinna
              przejść bezpośrednio do skarbu państwa. Dopiero wtedy będę miał spokojne
              sumienie. - Uważasz, że to mało, że na skarb państwa przejdą takie znaczki? -
              spytała Baśka z urazą. - Te znaczki to nie nasza zasługa. Nie od nas. Jak by wam
              to wytłumaczyć... Krótko mówiąc, uważam, że należy wysyłać na skarb państwa
              jakiś procent z tych napadów. Sukcesywnie. Popełniamy przestępstwo, bo musimy,
              ale przynajmniej skarb państwa coś z tego ma. Po namyśle wszyscy zgodzili się z
              jego punktem widzenia. Odszkodowanie dla krzywdzonego przestępstwem państwa
              wydawało się ze wszech miar słuszne, poza tym, przy okazji, osłabiało ewentualne
              podejrzenia, że działają wyłącznie dla własnej korzyści. Jako godziwą część
              przyjęto 20 procent. - Zaczynam się czuć jak szlachetny filantrop - stwierdził
              Marcin jadowicie. - Wracając do tematu, co w tej Szwecji? - Wysyłać mu na poste
              restante...? - zaproponowała niepewnie Baśka. - Na nic. Zapamiętają tego, co
              odbiera przesyłki. - To może różne poczty, różne miasta?... Donat z
              powątpiewaniem kręcił głową. - Zainteresują się przesyłkami, które ciągle idą na
              poste restante - mruknął. - Lepiej byłoby na różne nazwiska. Do znajomych tego
              faceta... - Jeszcze inaczej - przerwał Marcin w nagłym natchnieniu. - Nawet do
              obcych ludzi. Ja znam trochę tę Szwecję, wyobraźcie to sobie. Do obcych ludzi
              dzwoni facet, mówi, że nazywa się Hans Jensen czy coś podobnego, że przyjdzie
              dla niego paczka do nich, bo jego znajomy pomylił adres, że bardzo przeprasza i
              niech mu odeślą na poste restante na tego Jensa Hansena... - Hansa Jensena -
              sprostował Paweł. - Wszystko jedno. A on zwróci koszty przesyłki. Ewentualnie
              czasem się zgłosi osobiście. Tam tych Jensenów i Hansenów jak psów, nikt się nie
              połapie. Załóżmy, że złapią nam tu faszerowany piernacik, dotrą do jednej czy
              dwóch osób, osoby zaświadczą, że wysłały na poste restante dla Hansa Jensena,
              którego w życiu na oczy nie widziały i już łańcuszek się urywa. Na poczcie mogą
              zapamiętać tego, co odbierał. Powiedzą, że młody, wysoki, kudłaty i brodaty.
              Wystarczy, że założy na tę okazję oranżowy żabocik z koronki i już wszyscy
              zauważą tylko żabocik, a gęby nikt nie zapamięta. - Bardzo dobrze - pochwalił
              Donat. - Sam diabeł za nim nie trafi. - Ty masz jednak przestępcze skłonności! -
              powiedziała Baśka z podziwem. - Mam - przyświadczył Marcin zgryźliwie. - Objawił
              się we mnie ukryty talent. Tylko ciekaw jestem, jak ja mam o tym wszystkim
              zawiadomić tego mojego kumpla. Wyłożyć mu przez telefon? - Zwariowałeś? -
              zgorszyła się Baśka. - Eeee - powiedział Paweł. - To już lepiej ogłoś w prasie.
              - Listownie - mruknął Donat. - Listownie można - zgodził się Marcin. - Chociaż
              lepiej byłoby osobiście, bo wątpię, czy mi się uda sprecyzować te wszystkie
              komplikacje w obcym języku. Ale mogę spróbować. - List przeczytają -
              zaprotestowała Baśka. -Kto?






              - No te tam jakieś kontrole. Cenzura. Marcin wzruszył ramionami. - Mam liczne
              dowody na to, że zagranicznych listów żadna cenzura nie czyta. Korespondencją
              przyzwoitych ludzi nikt się nie interesuje, a na razie jeszcze jesteśmy
              przyzwoitymi ludźmi. Telepatia odpada, nie czuję się na siłach. Masz jakieś inne
              propozycje? - A jak cię wezmą za kogo innego i przeczytają przez pomyłkę? -
              Czekajcie - wtrącił Donat. - Strzeżonego pan Bóg strzeże. Żadnych ryzykownych
              czynów, diabli wiedzą, co się może przytrafić. List należy przesłać przez
              jakiegoś marynarza. - Można wiedzieć, skąd go wziąć? Osobiście nie znam żadnego.
              - W Świnoujściu marynarzy jak mrówków - mruknął zachęcająco Paweł. - Znakomicie!
              - ucieszył się Marcin. - Zaraz jadę do Świnoujścia. Koniec listopada, akurat
              pora na miły urlopik nad morską tonią... - Akurat pora na marynarzy, ty
              frajerze. W lecie marynarze są zajęci, tam przyjeżdżają takie specjalne panienki
              do zajmowania, a teraz nie mają co robić i każdy chętnie pójdzie z tobą na
              wódkę. - Znaczy, mam robić za zimową panienkę? - Tak jest, za zimową panienkę.
              Musisz nawiązać przyjaźń i znaleźć zaufanego marynarza. Dasz mu list, a on go
              wrzuci do skrzynki gdziekolwiek za granicą. Kumpel niech ci odpisze tak samo,
              też przez marynarza. O ile wiem, Szwecja i Norwegia mają bezpośredni dostęp do
              morza i o marynarzy nie jest u nich trudno. Na wszelki w wypadek nie zaczynajmy
              od popełniania głupich błędów. - Głupi błąd już popełniliśmy i mamy to z głowy.
              Policzymy teraz, ile tej waluty trzeba natrzaskać. Masz jakąś wycenę tych
              znaczków albo co? - Mam - powiedział Marcin z obrzydzeniem. - I nawet noszę przy
              sobie. Policzyłem to. Mogę wam pokazać. Bez pośpiechu sięgnął do kieszeni i
              wyciągnął kilka kartek. Przyszli przestępcy przyglądali mu się ciekawie, nie
              przeczuwając nic złego. Paweł napychał fajkę świeżym tytoniem, Baśka podniosła
              do ust szklankę z wystygłą herbatą. Marcin rozłożył na stole kartki. - Wychodzi
              razem... - powiedział rozwlekle, badając zapiski na kartce - wychodzi razem...
              Trzysta dwadzieścia dziewięć tysięcy funtów według cen katalogowych z zeszłego
              roku. Baśka zakrztusiła się herbatą. Paweł wysypał na podłogę cały tytoń. Donat
              skamieniał. - Trzysta dwadzieścia dziewięć tysięcy czego? - spytał z
              niedowierzaniem. - Funtów. - Jakich funtów?
              - Angielskich.
              - O rany boskie...! Baśka złapała oddech.
              - To ile to jest tych... - spytała, pokasłując. - Na serce umrę przez ciebie...
              Ile to jest dolarów? Przecież w funtach nie będziemy napadać! - Cholera wie. W
              tym kapitalistycznym świecie panuje takie zamieszanie, że się trudno połapać.
              Zdaje się, że ostatnio wychodziło coś około półtora dolara za funt. To by
              było... Zaraz... Czterysta dziewięćdziesiąt trzy tysiące, pięćset dolarów. - Pół
              miliona - mruknął ze zgrozą Donat. Paweł z tytoniem i fajką wylazł spod stołu. -
              Co ci tam wypadło tak drogo? - spytał z troską. - Może ci się gdzieś zera
              dodały? Marcin wydał z siebie chichot, iście piekielny. - Dwie pozycje nas
              gubią. Tak zwany austriacki Merkury i ten cholerny Mauritius. Szanowny dziadek-
              kolekcjoner w swojej pazernej zachłanności nie ograniczał się do posiadania
              jednej sztuki. Merkurego posiadał razem sztuk trzynaście, w tym czerwonych
              czystych cztery, zaś kasowanych trzy, różowych czystych i kasowanych również po
              trzy. Dwa Mauritiusy... Skąd ten drań wziął te Mauritiusy? Całość na okrągłą
              sumkę sto trzydzieści pięć tysięcy, czterysta funtów. - Odczep się od tych
              funtów, bo tylko zamęt wprowadzasz. Licz w dolarach! - Nie umiem. W katalogach
              było w funtach. - Znaczy, cała reszta, to już drobiazgi?
              - Jasne. Wyłącznie drobiazgi. Na przykład Honduras, dwa komplety poczty
              lotniczej po dwanaście tysięcy, razem dwadzieścia cztery tysiące funtów.
              Nieboszczka królowa Wiktoria za jednego funta, dwie sztuki po tysiąc dwieście
              pięćdziesiąt... - Stara gropa... - mruknęła Baśka z niechętną urazą. - Ścierwo
              Napoleon za dziesięć centimów, tysiąc osiemset, sztuk trzy. Król Leopold
              belgijski brązowy za dwieście siedemdziesiąt pięć funtów, ale za to niebieski
              trzysta. Mołdawskie woły, przeszło siedem tysięcy... - Takie świństwa i takie
              drogie - zgorszył się Paweł. - Zwracam wam uwagę, że to są ceny z zeszłego roku
              - kontynuował Marcin, ociekając jadowitą goryczą. - Znaczki drożeją. Pewnie już
              poszły w górę. Poza tym możliwe, że przeliczenie jest inne, więcej tego dolara
              wypada na funt. Nie da się ukryć, że nasz przyjaciel nieźle się wzbogacił... -
              Dobra - przerwał Donat. - Niech go szlag trafi. Trochę mnie zaskoczyłeś... - No
              i cóż takiego, przyjmijmy po prostu, że trzeba zagrabić sześćset tysięcy -






              powiedziała Baśka zniecierpliwiona. - Co za różnica, trzysta czy sześćset... - I
              jeszcze te dwadzieścia procent na skarb państwa - przypomniał Paweł. - No więc
              niech będzie osiemset tysięcy! Marcin przyjrzał się Baśce z politowaniem. Paweł
              odebrał mu kartki z zapiskami i zaczął je ciekawie przeglądać. Donat z
              powątpiewaniem kręcił głową. - Czy nam się uda tyle naszarpać...?
              Baśka nie dawała się zniechęcić i nie traciła ducha.
              - Dlaczego nie? Przelicz sobie. Wysyłać po pięć tysięcy, w najgłupszym jaśku się
              zmieści, to jest, zaraz, trzeba podzielić... - Sto osiemdziesiąt - powiedział
              Marcin. - Sto osiemdziesiąt przesyłek. Nie, mniej, bo ten skarb państwa zostaje,
              sześćset tysięcy, ile to będzie...? - Sto dwadzieścia... - Sto dwadzieścia
              przesyłek. Na cztery osoby, to wypada tylko po trzydzieści na łba, a może w
              większą poduszkę wejdzie więcej. Nie będziemy przecież wysyłać wszystkiego
              naraz! - Ja miałem raczej na myśli możliwości waluciarzy. - Zdaje się, że jeśli
              idzie o możliwości waluciarzy, moglibyśmy spokojnie zaplanować osiem milionów, a
              nie osiemset tysięcy - wtrącił w zadumie Marcin. Zaniepokojony Paweł oderwał się
              od spisu. - Sto dwadzieścia napadów...?!
              - Jakie sto dwadzieścia?! Czyście zgłupieli?! Za co wy ich uważacie?!
              Wyobrażacie sobie, że porządny waluciarz ma tego pięć tysięcy? Pięć tysięcy to
              on nosi przy sobie na drobne wydatki! - Możliwe, że ona ma rację - przyznał
              niepewnie Donat. - Według tego, co słyszałem, taki przyzwoity rekin
              czarnorynkowy powinien mieć najmarniej sto pięćdziesiąt tysięcy. Inaczej nie ma
              co z nim gadać. - Pewnie - przyświadczył Marcin. - Pętak... - Zaraz - przerwał
              Paweł. - Czekajcie. Paserów też?
              - Paserów? Dlaczego nie?
              - Bo oni mają różne rzeczy. Jakieś tam złoto, brylanty... Też bierzemy? - Coś
              ty, kota masz?! I co z tym zrobisz? Zaczniesz handlować i od razu cię złapią!
              Żadnych brylantów, wykluczone! - I w ogóle, słuchajcie, żeby nie było
              nieporozumień - powiedział Donat ostrzegawczo. - Bierzemy wyłącznie dolary
              gotówką. Po łbie nie walić, nikogo nie uszkodzić na ciele... - I umyśle -
              wtrącił Marcin. - I wybieramy wyłącznie rozmaitych bandziorów, złodziei,
              hochsztaplerów i innych łobuzów. Trudno, niech płacą za swoich kumpli! Na
              początek należy wytypować ofiary... W ten sposób powstała szajka, której
              zdesperowani członkowie w popełnianiu przestępstw jęli upatrywać swój święty
              obowiązek. Ściśle biorąc, uczucia ich były nieco zróżnicowane. Baśka całą
              imprezę uważała za rodzaj miłej zabawy, zgnębiony Marcin, ujrzawszy nagle przed
              sobą nikłe światełko nadziei na odzyskanie mienia i honoru, z premedytacją
              oślepł i ogłuchł na wszystko inne. Donat, którego gryzły wyrzuty sumienia,
              zaciął się w postanowieniu wymierzania sprawiedliwości łajdakom. Ciężko
              spłoszony Paweł wziął udział w przedsięwzięciu przez zwykłą lojalność i nawet mu
              do głowy nie przyszło, że jako jedyny niewinny mógłby się z tego wyłączyć.
              Typowanie ofiar nie nastręczało trudności. Każdy, co najmniej ze słyszenia, znał
              jakiegoś aferzystę, kanciarza lub też innego człowieka interesu, Baśka zaś
              obfitością informacji mogła zaspokoić najbardziej wygórowane potrzeby.
              Środowisko kierowców i mechaników okazało się doskonale zorientowane. Na
              pierwszy ogień wybrano dwóch osobników, z których jeden wzbogacił się na
              podstępnych kradzieżach mienia społecznego, drugi zaś na przemycie. Jeden
              mieszkał w Placówce, a drugi w Palenicy i obaj cieszyli się prawie nienaganną
              opinią. Tryb życia i obyczaje osobnika z Palenicy już po tygodniu Baśka znała w
              najdrobniejszych szczegółach, do Palenicy bowiem umiała dojechać autobusem.
              Zwołała naradę wojenną i podzieliła się ze wspólnikami efektami obserwacji. - On
              tam ma na górze jakiś mebel między oknami. Trzeba się do niego włamać w nocy, bo
              przez cały dzień siedzi w domu taka stara sekutmca. On ma pokój na parterze i
              załatwia w nim wszystkie interesy, biurko tam stoi, ale wieczorem nosi utarg na
              górę i chowa w tym meblu. Trzeba wejść po drabinie, bo na dole wszystkie okna są
              zakratowane, ale na górze jest okno od łazienki i często je zostawiają otwarte.
              - Masz na oku jakiegoś cyrkowca? - zainteresował się Paweł. - No coś ty? Po
              długiej drabinie nie potrafisz wejść? Zaraz ci cyrkowiec potrzebny? - Skąd
              wiesz, że chowa w meblu między oknami? - spytał podejrzliwie Marcin. - Widziałam
              przez lornetkę. Rzadko zasłaniają okna, bo dookoła dosyć pusto. Wszystko
              widziałam przez lornetkę. Jakieś podejrzane typy do niego przychodzą. - Bardzo
              dobrze, w razie czego będzie na nich...






              - Pies jest nieszkodliwy - ciągnęła Baśka. - Jak mu się coś da, to zeżre. Pewnie
              go głodzą te świnie. Trzeba zawinąć proszek nasenny w kawałek mięsa i mamy go z
              głowy. Mnie już prawie poznaje. - Dobra, dla psa kawałek mięsa i z głowy. A
              ludzie? - Co ludzie?
              - Też im dasz kawałek mięsa ze środkiem nasennym?
              - No nie... Nad ludźmi trzeba się właśnie zastanowić...
              - Wziąć byle co do ręki i mówić: "milczeć, bo strzelam"...? - powiedział
              niepewnie Paweł. - Czy ja wiem... Niby można... - Ryzykowne - mruknął zjadliwie
              Marcin. - Można trafić na kogoś, kto myśli logicznie. Skoro milczeć, to wiadomo,
              że nikt nie strzeli. Strzelanie powoduje hałas. - No więc zarzucić im na łeb
              jakąś szmatę... - Odpada - przerwał stanowczo Donat. - Za dużo zamieszania.
              Ludzi trzeba uśpić. - Czym? - spytała Baśka z niesmakiem. - Nie wiem. Musimy coś
              wykombinować. Różnych środków nasennych jest od groma i trochę. Trzeba poszukać
              czegoś odpowiedniego, bo inaczej nic nam z tego nie wyjdzie. Popytać lekarzy
              albo chemików. - Mam paru kumpli na Akademii Medycznej - zawiadomił Marcin. - A
              ten drugi co? - spytał Paweł. - Ten z tej, jak jej tam, Placówki? Też trzeba
              włazić po drabinie przez okno? - A skąd ja mam to wiedzieć? - obraziła się
              Baśka. - Ja w ogóle nie wiem, jak tam się jeździ, tam chyba żaden autobus nie
              chodzi. Nie będę przecież brała taksówki! - Trzeba by sprawdzić, bo może tam
              jest łatwiej... W wyniku narady w najbliższą niedzielę szajka wybrała się na
              wycieczkę do Placówki samochodem Donata. Dzień, pomimo późnej jesieni, był
              piękny i słoneczny. Posiadłość aferzysty znaleziono łatwo, dom stał w dużym
              ogrodzie, ogrodzenie ulegało właśnie zmianie ze sztachet na siatkę i miało luki,
              dość łatwe do sforsowania. Donat zatrzymał samochód opodal i wówczas okazało
              się, że amatorów penetracji brak. Wszyscy poczuli się jakoś dziwnie nieswojo. -
              Mnie głupio - zakomunikował Marcin.
              - Mnie też - wyznał Paweł. - Pójdę tam, będę łaził, a jak mnie kto zapyta, co tu
              robię, to co? - Powiedz, że chcesz się wynająć do sianokosów - poradziła Baśka
              jadowicie. - Nie ma obawy, o tej porze roku chlebodawcy nie znajdziesz. - Wezmą
              mnie za półgłówka... - No to co cię to obchodzi? Przecież cię nie znają!
              - W ogóle nie można dopuścić, żeby nas ktoś zobaczył - ostrzegł Marcin. - Od
              razu podpadniemy... - Może się czołgać...? Donat milczał ponuro, wsparty o
              kierownicę. Marcin zapalił papierosa i zapatrzył się w obłoki na niebie. Baśka
              rozzłościła się okropnie. - Głupie, tępe głąby! Do niczego się nie nadajecie!
              Tacy z was przestępcy jak z koziego ogona trąba! W nosie was mam, pójdę sama! Ty
              zawróć chociaż tym samochodem, żeby w razie czego nie trzeba było uciekać tyłem!
              Tyle chyba potrafisz, co? Wyskoczyła z samochodu. Paweł, bąkając niepewnie coś o
              asekuracji, wysiadł za nią. Baśka kazała mu stać przy ogrodzeniu i trzymać
              odchyloną sztachetę, sama zaś przelazła do ogrodu. Donat posłusznie zaczął
              zawracać. Obiekt był świeżo po remoncie. Pod jedną ścianą leżały resztki
              materiałów budowlanych w postaci kawałków cegieł, piasku i kilku pustaków z
              gruzobetonu. Dokoła willi panowała cisza i spokój, na murku przy schodkach w
              promieniach jesiennego słońca wygrzewał się kot. Jego widok upewnił Baśkę, że
              psa się może nie obawiać. Obeszła budynek dookoła. Po stronie przeciwnej niż
              schodki jedno okno było uchylone, z wnętrza dochodziło pobrzękiwanie naczyń i
              niewyraźny śpiew. Zaglądania do środka Baśka wolała nie ryzykować, przemknęła
              pod oknem prawie na czworakach i wróciła na frontową stronę domu. Zawahała się,
              weszła na schodki, ostrożnie ominęła kota i nacisnęła klamkę. Drzwi okazały się
              otwarte. Baśka na krótką chwilę zatrzymała się w progu, po czym weszła do
              środka. Ujrzała hall, z którego troje drzwi prowadziło do dalszych pomieszczeń.
              Jedne z tych drzwi były uchylone, w pomieszczeniu za nimi cichutko grało radio.
              Z duszą na ramieniu Baśka zajrzała tam i od razu dostrzegła dwie rzeczy, które
              ją zelektryzowały. Jedną z nich było wielkie biurko, ustawione dość blisko
              drzwi, bokiem do okna, drugą zaś wystające zza biurka nogi, niewątpliwie męskie,
              spoczywające na poręczy kanapy. Wstrzymała własny oddech i usłyszała cudzy...
              Potem zaś ostrożnie na palcach, zbliżyła się do biurka... Donat i Marcin
              siedzieli w samochodzie, obaj w milczeniu i obaj w tej samej pozycji. Donat
              opierał się ramionami o kierownicę, Marcin o oparcie przedniego fotela. Obaj
              mieli wrażenie, że siedzą tak już pół roku, i usiłowali odgadnąć, co ta Baśka
              robi tam tyle czasu. Podejrzenie, że została złapana i właśnie na torturach
              wyjawia całą prawdę, pchało się natrętnie. - Na twoim miejscu ja bym go trzymał






              na sprzęgle - mruknął Marcin. - Linka się wyrabia - odmruknął Donat i spojrzał w
              boczne lusterko. - No, jest! Idą. Marcin obejrzał się. Baśka i Paweł podążali ku
              nim ostrym kurc-galopkiem. Paweł miał jakiś dziwny wyraz twarzy, trochę bolesny,
              a trochę osłupiały. Wsiadł pierwszy, Baśka za nim. - Ruszaj - rozkazała. - Już
              nas tu nie ma! Wepchnęła po łokieć rękę do koszyka i zaczęła w nim gmerać w
              poszukiwaniu papierosów. Marcin odwrócił głowę do Pawła. - No i co? - spytał
              niecierpliwie. - Cholera - powiedział Paweł. - Uszczypnęła mnie w palec. Donat i
              Marcin, jak na komendę, spojrzeli na Baśkę, która zapalała właśnie papierosa. -
              Nie ona - powiedział pośpiesznie Paweł. - Deska mnie uszczypnęła. Chyba mam
              drzazgę... - Jedź na litość boską, na co czekasz?! - zdenerwowała się Baśka. -
              Zaraz wam wszystko powiem, ale jedźmy stąd! Odetchnęła głęboko kilka razy,
              podkręciła otwarte okno, przeczekała dwa zakręty i rozpoczęła relację. Wspólnicy
              słuchali w milczeniu, pełni niepokoju i najgorszych przeczuć. - ...Trochę
              chrapał, ale to radio go zagłuszało i nie od razu usłyszałam - kontynuowała. -
              Nie chrząkałam ani nic takiego, wręcz przeciwnie, przestałam oddychać. Bałam
              się, że się obudzi z samej niewygody, bo kto widział tak trzymać nogi na
              poręczy, na pewno mu zdrętwiały... - Może mu się śniło, że jest spętany...? -
              wtrącił Paweł. - Możliwe. Jestem przeciwna temu, żeby mężczyźni spali w dzień. W
              ogóle tego nie znoszę, więc tym bardziej dobrze mu tak. Nie tylko to biurko było
              otwarte, ale jeszcze na krześle wisiała jego marynarka, więc zabrałam mu
              wszystko. Trochę znalazłam w portfelu, a resztę w szufladzie na samym dole,
              miała kluczyk, pewnie ją zawsze zamyka. Bałam się, że skrzypnie. Bałam się, żeby
              nie przylazła ta baba z kuchni, w ogóle pojęcia nie macie, jak się bałam...
              Donat zahamował nagle tak, że Baśka omal nie wybiła głową przedniej szyby.
              Zgasił silnik i odwrócił się do niej. W trabancie zapanowała dziwna cisza. -
              Zdaje się, że nie rozumiem, co mówisz... Powtórz to. - Popełniłam kradzież -
              rzekła Baśka spokojnie. - Zabrałam mu to, co miał w portfelu i w biurku.
              Rzeczywiście, tu poszło łatwiej niż w Palenicy, nie trzeba go było usypiać, spał
              dobrowolnie. - Rany boskie...! Baśka wzruszyła ramionami i popukała się palcem w
              czoło.
              - No i cóż się tak dziwisz? Kiedyś wreszcie trzeba było zacząć. Okazja sama
              wlazła w ręce, a ten łobuz, mało że aferzysta, to jeszcze sypia w dzień! W
              samochodzie znów zapanowało milczenie. Trzej wspólnicy patrzyli na nią w
              kompletnym otępieniu. Teoretycznie planować było łatwo, przystąpienie do czynu
              walnęło ich jak obuchem. Wybuchły w duszach wulkan mieszanych uczuć, w których
              pierwsze miejsce brała zgroza, nie pozwalał odzyskać równowagi. - Wygłupiasz się
              czy mówisz poważnie? - spytał nagle Marcin z uprzejmym zainteresowaniem. W
              odpowiedzi Baśka sięgnęła do koszyka i zademonstrowała gruby plik zielonych
              banknotów i paczkę rodzimych tysiączłotówek. Widok był wstrząsający. - O
              Jezu...! -jęknął słabo Paweł. - Ile tego jest? - spytał Donat nieswoim głosem.
              - Nie wiem - odparła Baśka. - Mogę policzyć.
              - To policz.
              W trakcie liczenia panowało grobowe milczenie.
              - Pięć tysięcy czterysta miękkich i czterdzieści osiem tysięcy złotych.
              Wystarczy? - Na co...?!
              - Na początek. I na inwestycje. Te poduszki do napychania trzeba kupić i Marcin
              musi za coś pojechać do Świnoujścia. Piechotą nie pójdzie i pod mostem nie
              będzie nocował. Co tak siedzicie jak słupy? Odbieramy te znaczki czy nie?
              Zrobiłam sama początek i powinniście mnie po piętach całować! Wspólnicy
              wpatrywali się w nią nadal. Po przeżytym szoku z pewnym trudem wracali do
              siebie. Zaplanowane przestępstwo stało się faktem dokonanym, należało się z tym
              pogodzić, mało pogodzić, należało się z tego ucieszyć! Pierwszy krok jest zawsze
              najtrudniejszy. Weszli na tę jedyną drogę, wiodącą do celu... Baśka przełamała
              bariery... Wpatrywali się w nią i wydawała im się, na zmianę, istotą niebiańską
              i potworem. - Proponuję, żebyśmy się stąd oddalili - powiedział znienacka
              Marcin. - On może wybiec z domu w pogoni za utraconym mieniem. Wolałbym nie być
              pierwszym obiektem, na jaki się natknie. - To co...? - zdziwił się Paweł jakoś
              bezkarnie. - To nie zwrócimy mu tego...? - Zgłupiałeś czy co? - oburzyła się
              Baśka. - A on nam zwróci te mołdawskie woły? Przestań mi tu wydziwiać, ciesz
              się, że nie musiałeś go "napadać! Co wam się zdaje, że wystarczyło sobie
              zaplanować i załatwione, tak? Chała! Teraz to wszystko trzeba zrobić! Donat






              przekręcił kluczyk i wolno ruszył w stronę miasta. - Co racja, to racja -
              powiedział z posępnym westchnieniem. - Głupio mi jak cholera, ale faktycznie
              inaczej nie da rady... Po drodze burze uczuć stopniowo ucichły, umysły zaczęły
              funkcjonować mniej więcej normalnie. Na myśl, że jeden aferzysta płaci za
              świństwa drugiego aferzysty, wszyscy zaczęli odczuwać nawet satysfakcję.
              Sumienia czuły się jeszcze trochę nieswojo, pociechę jednakże stanowiła nadzieja
              na osiągnięcie celu. Skoro przedsięwzięcie ma swój początek, będzie miało i
              koniec. Uwagę na to zwrócił Marcin. - Wiecie, jak już odzyskam ten cały
              komplecik i położę go na półeczce, urżnę się tak, jak jeszcze nigdy w życiu -
              oznajmił marząco. - To będzie najpiękniejsza chwila w dziejach świata! Brakuje
              do niej już tylko siedemset dziewięćdziesiąt cztery tysiące sześćset dolców... -
              Mniej - poprawił Donat. - Te czterdzieści parę kafli też się liczy. - No właśnie
              - powiedział Paweł z pretensją. - Mowa była tylko o dolarach. Dlaczego zabrałaś
              mu i pieniądze? - Gotówkę też należy brać - odparła Baśka pouczająco. - Możliwe,
              że będziemy musieli kupić część tego na czarnym rynku albo co. Poza tym mnie się
              klaruje nowy pomysł. Krótko mówiąc, przyjmijcie do wiadomości, że grabimy każdą
              walutę, jaka nam wpadnie pod rękę. Bierzcie się teraz do roboty, ja sama za was
              wszystkiego nie odwalę. Marcin wobec tego pojechał do Świnoujścia i przesiedział
              tam dziesięć dni. Energiczna działalność trojga pozostałych wspólników
              pozwoliła, oprócz przemytnika z Palenicy, upatrzyć kilka następnych ofiar, w
              skład których wszedł niejaki pan Lenarczyk. Wieści o panu Lenarczyku,
              właścicielu licznych warsztatów samochodowych, obficie krążyły wśród kierowców i
              mechaników. Baśka zaczęła ostrożnie wizytować sklepy Peweksu, mniej oglądając
              tam towary, a bardziej stałych bywalców. Paweł i Donat jęli rozsiewać po
              znajomych wieści, jakoby znali kogoś, kto chce kupić większą ilość dolarów po
              dowolnej cenie. Akcja rozwijała się planowo. Marcin wrócił do Warszawy ze
              strasznym kacem, ale pełen triumfu. - Ubiłem dwa jelenie za jednym zamachem -
              zawiadomił resztę szajki. - Popracowałem umysłem i sprawa jest załatwiona. -
              Masz marynarza? - zainteresował się Paweł. - Mam, nawet dwóch.
              - Po co ci tyle?
              - Zastanowiłem się. Na jednym nie można się opierać. Regularne kontakty z jednym
              marynarzem mogą podpaść, marynarz może się zalać w czarnoziem i trzaskać
              pyskiem. Ryzykowne. - Przecież i tak cię zna. Obaj cię znają... - Nic podobnego,
              żaden mnie nie zna. Nazywam się Michał Kowalski, a wyglądam zwyczajnie. Jeden
              wziął ode mnie gotową korespondencję i wrzucił do skrzynki w którymś porcie w
              Norwegii, a drugi przywiózł mi odpowiedź. Pierwszy przywiezie jeszcze jeden list
              dla Michała Kowalskiego, poste restante, Poczta Główna, przylepi znaczek i
              wrzuci do skrzynki w Świnoujściu. I cześć. Mogę się z którymś z nich zobaczyć
              najwyżej jeszcze raz, w razie wyjątkowej potrzeby. Albo wcale. - No dobrze, a w
              tym liście co będzie? - W tym liście będzie spis nazwisk i adresów obcych osób,
              do których pójdą faszerowane jaśki. - Znaczy, ten twój kumpel się zgadza?
              - Nawet bardzo chętnie.
              - Zrozumiał wszystko?
              - To bystry chłopiec. Zgłosił nawet twórcze propozycje.
              - Jakie twórcze propozycje?
              - W kwestii konta. Napisałem mu, że będzie problem z odbieraniem, bo przyszło mi
              na myśl, że nie wiadomo, kto i kiedy dokona zakupu. O takie znaczki wcale nie
              jest łatwo nawet i na Zachodzie, więc możliwe, że trzeba będzie wykorzystywać
              jakieś okazje, prosić kogoś znajomego czy coś w tym rodzaju. On zresztą też musi
              tym kontem dysponować. No więc zaproponował, żeby to było po prostu konto na
              hasło. Bez nazwiska. Hasło musimy wymyślić. - Bardzo dobrze - pochwaliła Baśka.
              - Bez nazwiska to nawet lepiej, nikt nam niczego nie udowodni. - Ale będziesz to
              musiał napisać - zatroskał się Paweł. - No i będziesz go musiał zawiadomić, że
              wysyłamy następną poduszkę. To jak? Bez marynarzy się nie obejdzie... - Obejdzie
              się. Hasło przejdzie jako imię kotka, względnie suczki. A co do kolejnych
              wysyłek, to obce osoby będą ponumerowane. Pierwsza, druga, trzecia... On sobie
              zostawi kopię, a ja piszę poemat, możliwe, że historyczny, trudno mi idzie i
              będę go z triumfem zawiadamiał, że już mi wyszła pierwsza zwrotka, druga
              zwrotka, siódma zwrotka... Niektóre zwrotki będę przerabiał dwukrotnie. W ten
              sposób prawie całkowicie eliminujemy niepewne pośrednictwo różnych jednostek,
              skłonnych do nadużywania alkoholu, i zmniejszamy niebezpieczeństwo






              dekonspiracji. Wszyscy zgodnie wyrazili mu podziw i uznanie. - Dobra -
              powiedział Donat. - To teraz kupujemy poduszkę i czekamy już tylko na list ze
              spisem osób, tak? - W trakcie czekania nadziewamy poduszkę solidną treścią... -
              Zaraz, zaraz - przerwał Paweł nieubłaganie. - Dwadzieścia procent odliczcie od
              razu. Żeby potem nie było, że coś tam się nie zgadza. - To nie wiem, czy warto
              wysyłać poduszkę z takim byle czym - skrzywiła się Baśka. - Nawet pięciu tysięcy
              nie będzie. - Pięć tysięcy drobnymi może się nie zmieścić. Chyba że chcesz
              faszerować pierzynę... - Żadne drobne! Wysyłamy tylko grubsze. Drobne pójdą na
              skarb państwa! -I o drobne, i o grube trzeba się najpierw postarać. Musimy
              skombinować ten środek usypiający dla ludzi... - A właśnie! - ożywił się Marcin.
              - Ten środek! Mówiłem, że ustrzeliłem dwa jelenie! - Myślałem, że te dwa jelenie
              to są dwaj marynarze - wtrącił Paweł. - Masz środek? - ucieszyła się Baśka. -
              Mam. Z szacunku dla kwoty, która opłaciła mój pobyt w miejscowości wczasowej,
              nie marnowałem czasu. Proszę! Wszyscy z wielkim zainteresowaniem obejrzeli sześć
              dużych fiolek w pudełku. Zawartość fiolek wyglądała jak sól fizjologiczna, była
              bezbarwna i przezroczysta. - Co to jest - spytała Baśka. - I skąd to masz? - Od
              marynarza, rzecz jasna. Cudzoziemscy marynarze to istna kopalnia możliwości.
              Przywiózł mi to okazjonalnie, z litości, bo cierpię na chroniczną bezsenność i
              nic mi nie pomaga. Jest to nowy produkt szwajcarski. - I co się z tym robi? -
              Wącha się. Kapie się odrobinę na watkę i wdycha przed snem. Podobno w zasadzie
              działa na zaśnięcie, potem już człowiek śpi własnym przemysłem, tyle że dość
              mocno. - Tak z rozpędu? - Coś w tym rodzaju.
              Paweł odebrał Baśce fiolkę i obejrzał nieufnie.
              - Nie za mało tego...? I jak ty chcesz ich namówić, żeby wąchali? - Metodą
              łagodnej perswazji. W jedną rękę bierze się ten produkt, w drugą gruby drąg,
              ręką robi się dobry zamach... - To już i produkt niepotrzebny. Gruby drąg sam w
              sobie powinien wystarczyć. - Ewentualnie można nabrać do strzykawki, takiej od
              zastrzyków i zrobić psiiiiik... Na przykład przez dziurkę od klucza. Rozpylone w
              powietrzu działa tak samo. Mam tego jeszcze jedno pudełko, poza tym sprawdziłem
              na sobie. Skutkuje bezbłędnie. - Dobra - powiedział Donat. - Robimy psik,
              rozpylamy w powietrzu, wąchamy i zasypiamy na miejscu przestępstwa martwym
              bykiem. To właśnie o to nam chodzi? Ja osobiście mogę zasnąć i bez robienia
              psik... - Nie przerywaj fachowego wykładu. My zakładamy sobie na noseczek
              maseczki albo wtykamy w dziurkę kawałek wateczki nasyconej całkiem czym innym.
              Zapomniałem czym, ale mam zapisane. Ofiary śpią słodko, a my żyjemy pełnią
              życia. - I jak długo to działa? - Jakieś pół godziny mocniej, a potem słabiej.
              Nie zostawia żadnych śladów, niekiedy powoduje też przyjemne sny. Niewskazane
              dla narkomanów i osób chorych umysłowo. - Genialne! - westchnęła Baśka. - Możemy
              kichać na te ograniczenia, bo narkomani i chorzy umysłowo rzadko się biorą za
              afery... - A jeśli nawet, to uprawiają działalność krótko i osiągają raczej
              mierne wyniki. Nie interesują nas. To co teraz? - No jak to co? Załatwiamy im te
              przyjemne sny... I znów okazało się, że łatwo powiedzieć, trudniej wykonać.
              Baśka przeprowadziła rekonesans i uczyniła pierwszy krok, Marcin postarał się o
              marynarzy i środek nasenny, kolejna akcja zatem padła na Denata i Pawła. Pewnej
              zimnej, mokrej, deszczowej nocy pies w Palenicy dostał apetyczny zrazik wołowy,
              nadziany małą pigułką, po czym wlazł do budy i zasnął, i tylko pies postąpił
              zgodnie z planami. Donat i-Paweł, w miejsce energii, zaprezentowali histeryczny
              popłoch. Rozwścieczona Baśka siłą dowlokła ich do ogrodzenia, które należało
              sforsować górą, wspinając się po zawiasach bramy. Donat stawiał opór w
              milczeniu. Paweł narzekał zdenerwowanym szeptem. - To będzie kradzież... Czy to
              nie można by jakoś inaczej...? Nic nie widać! Rany boskie, jeszcze jak żyję
              nikogo nie okradłem... - Kiedyś wreszcie musisz zacząć! - syczała Baśka z furią.
              - Jazda, niedojdy! Drabina leży z prawej strony pod ścianą. Chcecie z tego
              Marcina do reszty zrobić balona, jak takie świnie, niech się powiesi, co? Won,
              do roboty! Dla ścisłości to będzie kradzież z włamaniem... Donat i Paweł
              wreszcie przeleźli wśród licznych objawów ostatecznej desperacji. Baśka, widząc,
              iż traci na nich bezpośredni wpływ, w obawie, że mogą się cofnąć, podała im
              przez siatkę ćwiartkę, przygotowaną na wszelki wypadek. - Wychlajcie to i
              oddajcie butelkę! - rozkazała. - Drabinę potem odłożyć na miejsce! I nie
              zapomnijcie zawiązać sobie gęby! Wypita na puste żołądki ćwiartka miała
              zbawienny wpływ. W chwili ustawiania drabiny pod oknem łazienki cała impreza






              zaczęła im się wydawać niewypowiedzianie śmieszna. Niepojętym cudem znaleźli w
              ciemnościach właściwe miejsce, przewrócili się tylko dwa razy, nie wybili szyby,
              bezszelestnie przekradli się przez łazienkę i hall i znaleźli sypialnię na
              piętrze. Cudowny środek Marcina został rozpylony nad głowami śpiących ofiar za
              pomocą rozpylaczy do perfum. Między oknami stała antyczna serwantka, w której,
              wiedzeni zapewne nadprzyrodzonym natchnieniem, znaleźli skrytkę. - Ale się ten
              pacan jutro zdziwi! - szeptał Paweł, chichocząc. - Wytrzyjmy podłogę - szeptał
              Donat z rozbawieniem. - Nie zostawiajmy śladów... Wyleźli na powrót przez ciasne
              okno łazienki, nie spadli z drabiny, odnieśli ją na miejsce i taplając się w
              błocie dotarli do bramy ogrodzenia. - Ale draka, niech skonam! - chichotał
              Paweł. - Nie wiem, czy czego nie zgubiłem... Baśka z Marcinem czekali w
              samochodzie, zdenerwowani do szaleństwa. Baśka siedziała przy kierownicy,
              zdecydowana nie dopuścić do niej Donata po owej połowie ćwiartki, Marcin
              usiłował przebijać wzrokiem ciemność, bo ciągle wydawało mu się, że nadchodzi
              ktoś, niepowołany. Myśl, że trzeba będzie kogoś ogłuszyć, doprowadziła go niemal
              do utraty przytomności. Dwie czarne sylwetki zmaterializowały się obok trabanta
              zupełnie znienacka. - No, nareszcie! - wykrzyknęła z ulgą Baśka. - To wy, mam
              nadzieję? - Ostrożnie - szepnął Paweł siadając. - Jestem cały zabłocony. On też.
              - Czołgaliście się na czworakach czy co? Słuchajcie, czy temu psu nic nie
              będzie? Nie za dużo dostał? - Minimalną dawkę - szepnął Donat. - Tyle co dla
              chudego człowieka. - Wszystko poszło bardzo dobrze - szepnął Paweł. - Na litość
              boską, dlaczego szepczecie?! Donat i Paweł spojrzeli na siebie i na nowo zaczęli
              chichotać. - W nałóg nam weszło - powiedział Donat normalnym głosem. - Trzeźwy
              jestem jak świnia, ale na wszelki wypadek prowadź ty... - Było tam co, w tym
              meblu między oknami? - spytał niespokojnie Marcin, wywołując tym u dwóch
              złoczyńców nowy, nieopanowany atak wesołości. Baśka przemogła wreszcie
              buksowanie i wyjechała na ulicę. - Urżnęli się tą jedną ćwiartką! - stwierdziła
              ze zgrozą. - Nie, nie to - odparł Paweł, ocierając łzy śmiechu. - Ale tam było
              tego tyle, że można nadziać cały piernat. I czy wy macie pojęcie, jak ten facet
              się zdziwi, jak zobaczy, że mu zostało całe złoto i brylanty...? Całkiem z tego
              zbaranieje! Jako następny, okradziony został pan Lenarczyk w sposób łatwy i
              prosty, po czym przeniesiono się na Żoliborz. Mieszkał tam we własnej willi
              pewien osobnik, którego dolarowe interesy zostały niezbicie stwierdzone.
              Największy kłopot sprawiało uciszenie okropnie hałaśliwego pudelka, pudelek
              bowiem był wybredny i byle czego nie jadał. Pigułkę trzeba było w końcu potłuc
              na drobny mak i ugnieść razem z klopsikiem. Włamanie samo w sobie nie
              przedstawiało zbyt wielkich trudności, bo okna na piętrze nie miały krat i łatwo
              dało się wyjąć szybę z drzwi balkonowych. Osobnik, na szczęście, nie posiadał
              sejfu, cały majątek trzymał zwyczajnie w szufladzie komody i nawet nie zamykał
              jej na klucz. Kolejnym przeżyciem stało się wysyłanie pierwszej poduszki w
              cepeliowskiej poszewce, haftowanej w ludowe wzory. Na pierwszy ogień poszedł
              Donat, twardo postanawiając sobie, że po zakończeniu przedsięwzięcia noga jego
              nie postanie na Poczcie Głównej. Poduszka przeszła obojętnie, nazajutrz zatem
              Baśka wysłała becik dla niemowlęcia. Po trzech tygodniach od kumpla przyszła
              radosna wiadomość, że dostał wysoko płatną pracę i już udało mu się zarobić 15
              tysięcy dolarów. Ma nadzieję na więcej. - No i proszę - powiedziała Barbara. -
              Widzicie, jak to łatwo? Zamiast gryźć się, szarpać, popełniać samobójstwa,
              lepiej zwyczajnie wziąć się do roboty i odbić stratę. Zapasów mamy na razie na
              trzy poduszki. Paweł, twoja kolej! - I pośpieszmy się trochę, bo testator w
              szpitalu podupada na zdrowiu - dodał Marcin zgryźliwie. - Chcą mu zrobić
              operację. - Toteż właśnie. Ja już znalazłam paru porządnych waluciarzy...
              Tropienie waluciarzy Baśka dobrowolnie wzięła na siebie, z rzadka domagając się
              pomocy wspólników. Przyodziana dla niepoznaki w blond perukę, ciemne okulary i
              spodnie, które całkowicie zmieniały jej sylwetkę, całe godziny spędzała w
              rozmaitych dziwnych miejscach. Osiągnięcia miała imponujące. - Już wszystko wiem
              - oznajmiła na następnej naradzie produkcyjnej. - Jest taki jeden naganiacz,
              podobny do wyżła. I jedna baba z gębą podobną do prosiaczka. Ma zawsze ogony z
              tyłu, nie wiem, jak ona to robi, ale cokolwiek na sobie nosi, zawsze to ma ogon
              z tyłu. Wyżeł współpracuje z jednym łysym i z jednym dziobatym. Łysy robi
              interesy z tym z Żoliborza, a z kim dziobaty, to nie wiem. - A baba z kim? -
              zainteresował się Paweł. - Baba ma szefa, który zazwyczaj urzęduje w






              Szwajcarskiej. Mówię wam, jest taki cudownie piękny, że mi oko zbielało. Całkiem
              podobny do małpy, ma czarny, skołtuniony łeb, świecącą, czerwoną mordę i na
              samym froncie złoty ząb jak pięść. Ona załatwia mniejsze transakcje, a on
              większe, z tym, że po każdej większej jedzie w kierunku na południe. Pewnie ma
              tam melinę, ale nie wiem gdzie, bo na piechotę nie udało mi się go dogonić.
              Jeździ wiśniowym taunusem. - Taksówką nie mogłaś...? -Zwariowałeś? Tylko by tego
              brakowało! Taksówkarze mają dobrą pamięć. - Trzeba odbadać, gdzie tam melina. -
              Pewnie, że trzeba. Ale niezależnie od tego trzeba ich przypilnować bezpośrednio.
              Ten łysy i ten piękny jak małpa ciągle załatwiają interesy z różnymi ludźmi,
              możecie być spokojni, że za każdym razem mają przy sobie towaru co najmniej na
              jedną poduszkę. Trzeba zorganizować napad. - Jak niby zorganizować? Gdzie te
              interesy załatwiają? - Różnie. Szympans ze złotym zębem przeważnie w
              samochodzie, dziobaty też, a oprócz tego gdzie popadnie. W bramach, w knajpach,
              na klatkach schodowych, w Saskim Ogrodzie, rozmaicie. Trzeba sobie upatrzeć
              odpowiednią chwilę i siup. - Mają chyba jakąś obstawę? - zauważył krytycznie
              Marcin. - Mają, dlaczego nie? Pęta się tam paru bandziorów, ale na ręce im nie
              patrzą, bo klient mógłby się spłoszyć. Kręcą się tak trochę z boku. Jak się ich
              szybko napadnie, to obstawa nie zdąży, a krzyku nikt nie podniesie, bo milicja
              też tam się kręci. - Ja bym wolał się włamać - wyznał niepewnie Paweł. - Już się
              do tego przyzwyczaiłem... - Gdzie się włamiesz? Już nam obiektów brakuje. -
              Trzeba znaleźć melinę - powtórzył Donat. - W melinie mają tego więcej. - Jedno
              drugiemu nie przeszkadza, melina swoją drogą, a napad swoją... W efekcie Donat
              rozpoczął śledczą działalność samochodem. Adonisa ze złotym zębem i świecącą
              gębą wytropił już po kilku dniach, stwierdzając, że odwiedza on piękną willę na
              Goszczyńskiego, z dziobatym natomiast natknął się na szalone trudności. Dziobaty
              jeździł volkswagenem 1300 i dysponował zrywem, który pozwalał mu błyskawicznie
              niknąć z oczu trabantowi. Niknął tak w różnych kierunkach, głównie jednakże w
              południowym. Donat stopniowo zaczajał się na niego coraz dalej i za każdym razem
              poznawał następny odcinek jego drogi. Istniała szansa, że po paru latach dotrze
              do końca. Willa na Goszczyńskiego okazała się niedostępna. Przełażenie przez
              bramę od strony ulicy było wykluczone, latarnia świeciła jasno, wszyscy dokoła
              mieli doskonały widok na włamywaczy, z innych stron zaś najmniejszy nawet nacisk
              na ogrodzenie wywoływał w głębi domu jakieś straszne dźwięki. Wycie, brzęczenie
              i inne ostrzegawcze odgłosy. Niewątpliwie był to obiekt najbardziej atrakcyjny,
              ale też i najlepiej strzeżony. Siedząc za żywopłotem z lornetką, Baśka
              przeprowadziła rozpoznanie i upewniła się, że skarbiec pana domu znajduje się na
              parterze i ma postać sejfu, ukrytego za regałem z książkami. Pan domu dbał
              wprawdzie o zasłanianie okien, pewnego razu jednakże pozostawił w zasłonach
              szparę, przez którą udało jej się podpatrzeć jego poczynania. Odsuwał mianowicie
              regał za pomocą jakiegoś mechanizmu, odsłaniał wielkie, stalowe drzwi z tarczą
              pośrodku i wykręcał na tarczy sześciocyfrowy numer. Pięć cyfr odgadła, brakowało
              jej tylko szóstej. Niedostępność willi z sejfem zirytowała ją tak, że coraz
              gwałtowniej zaczęła domagać się napadu. Donat i Paweł w końcu ulegli. Zgodzili
              się przybyć na wezwanie, zaopatrzeni w dwa worki, workami omotać głowy
              upatrzonych ofiar, ewentualnie dać im w ucho i ograbić z mienia. W ten sposób
              znaleźli się w Ogrodzie Saskim, gdzie na ławeczce siedział łysy z jakimś drugim,
              niewątpliwie klientem... Kiedy czwarty raz energicznym krokiem przemaszerowali
              obok ławki zajętej przez dwóch facetów, z natężeniem patrząc w przeciwną stronę,
              Baśka dostała szału. Bez wątpienia wypchnęłaby ich na tę przechadzkę po raz
              piąty, gdyby nie to, że ofiary podniosły się i pośpiesznie oddaliły. Po
              gigantycznej awanturze wymogła na wspólnikach następną próbę, odebrawszy od nich
              uprzednio przysięgę, że tym razem już się nie zawahają, następnie zaś upatrzyła
              moment, kiedy z klientem spotkał się naganiacz podobny do wyżła. Napad miał
              przebieg następujący: Wyżeł z klientem weszli na klatkę schodową budynku przy
              placu Dąbrowskiego, zatrzymali się na podeście między pierwszym i drugim piętrem
              i na parapecie okna przeliczali paczki banknotów. Baśka na palcach zakradła się
              na pierwsze piętro, obejrzała z dołu zaabsorbowanych transakcją kontrahentów i
              gwałtownymi gestami zaczęła przynaglać czekających niżej wspólników. Donat
              wepchnął Pawłowi w ręce jeden worek, sam zatrzymując drugi. - Ryzyk fizyk -
              wyszeptał z rozpaczą. - Leć, zanim skończą... Paweł chciał coś powiedzieć, ale
              schodząca Baśka wydała z siebie wściekły syk, niczym rozzłoszczona żmija.






              Popchnięty przez Donata, gwałtownie ruszył w górę. Słyszał, że wspólnik pędzi za
              nim. Panowie na podeście kątem oka dostrzegli pędzącą po schodach postać i
              zgodnie odwrócili się do niej tyłem, starając się zasłonić przeliczane na
              parapecie fundusze. Postać w szaleńczym pędzie minęła ich i runęła po schodach
              dalej w górę, zwiększając tempo. Tuż za nią w nie mniejszym pędzie przeleciała
              druga postać, potykając się z okropnym hałasem. Robiło to takie wrażenie, jakby
              jedna postać goniła drugą w zamiarach co najmniej morderczych. Rumor i łomot na
              klatce schodowej rozlegał się coraz wyżej na wszystkich kolejnych piętrach.
              Panowie szybko zakończyli transakcję i opuścili hałaśliwy budynek, mijając na
              parterze blondwłosą damę, z zajęciem wpatrzoną w listę lokatorów. Paweł i Donat
              zatrzymali się dopiero na ostatnim piętrze, a i to tylko dlatego, że dalej nie
              było już gdzie lecieć. Przez jakiś czas ciężko dysząc, patrzyli na siebie, po
              czym usiedli na stopniu. - No to jak? - powiedział melancholijnie Donat po
              długiej chwili milczenia. - Schodzimy na dół, czy jeszcze poczekamy...? - Jak
              byś ty napadł, to i ja bym napadł - odparł Paweł, zakłopotany i zmartwiony. -
              Coś nam chyba nie wyszło... - Przecież leciałeś pierwszy! - No to co? Mogłeś
              myśleć, że się na nich rzucę z góry.
              - Jakoś nie myślałem...
              - Zejdźmy już lepiej, bo ona tu jeszcze przyleci - powiedział niespokojnie Paweł
              po następnej, bardzo długiej chwili milczenia. Baśka czekała na dole, niepewna,
              czy zejdą piechotą, czy też zjadą windą. Piekło wybuchło od razu. Obaj
              napastnicy ze skruchą wysłuchiwali urągań, inwektyw i wyrzutów. -Bo to jednak
              trzeba mieć jakieś chuligańskie skłonności - usprawiedliwiał się zdegustowany
              Paweł. - Tak bez dania racji walić w łeb obcego człowieka? -A kto ci kazał walić
              go w łeb?! Miałeś mu pysk omotać workiem i zabrać pieniądze?! Co wy sobie
              wyobrażacie, że ten napad sam się zrobi?! Francuskie pieski się znalazły, trąby,
              ofiary boże...!!! - Sama mówiłaś, że ten załatwia tylko mniejsze transakcje -
              przypomniał ugodowo Donat. - Dla byle czego nie warto było... - Boże
              miłosierny...!!! - zawyła rozjuszona Baśka. - Dobrze będzie grubszy interes! Już
              ja go wam wypatrzę i spróbujcie się tak wygłupić jeszcze raz...! Trzeci kolejny
              napad miał miejsce na placu Teatralnym. Obłędnie zdenerwowani Donat i Paweł
              posłusznie przybyli na telefoniczne wezwanie Baśki, która w kłujących się
              transakcjach miała już znakomite rozeznanie. Zaczekali krótką chwilę przed
              Peweksem na Kredytowej, po czym razem udali się na plac Teatralny w ślad za
              peugeotem łysego. Peugot zatrzymał się na parkingu blisko Wierzbowej, trabant
              pojechał dalej i skręcił w Niecałą. - Jazda! - poganiała Baśka. - Oni teraz
              liczą forsę. Prędzej, bo skończą i rozejdą się w różne strony! Wysiadła za
              wspólnikami i z daleka przyglądała się operacji. Paweł i Donat podeszli do
              zaparkowanego peugeota z różnych stron. Donat z prawej. Paweł z lewej. Paweł z
              determinacją zbliżył się do drzwiczek i zamiast otworzyć je i dokonać napadu,
              grzecznie zapukał w okno. Siedzący w środku kierowca podniósł głowę, schował do
              kieszeni plik banknotów i opuścił szybę. - Słucham pana? - spytał cierpko. Paweł
              spłoszył się niebotycznie. Uważał, że bezwzględnie musi teraz coś powiedzieć.
              Komunikat, że zamierza rozmówcę ogłuszyć i zabrać wszystkie pieniądze, wydawał
              mu się jakiś nietaktowny i nie na miejscu, uczynił zatem zupełnie co innego. -
              Przepraszam pana, gdzie tu jest ulica Willowa? - spytał z zakłopotaniem.
              Kierowca przez krótką chwilę milczał. Pasażer obok siedział sztywno i bez ruchu.
              Donat po drugiej stronie samochodu wpatrywał się w nadjeżdżający autobus 111
              tak, jakby czegoś takiego jeszcze nigdy w życiu nie widział. Paweł tkwił przy
              drzwiczkach, schylony, niczym w ukłonie. - Ulica Willowa jest w całkiem innej
              stronie - powiedział kierowca peugeota i wysiadł. - Nie tu, tylko na Mokotowie.
              Najlepiej będzie, jak pan pojedzie taksówką. Wziął ogłupiałego Pawła pod rękę,
              podprowadził do postoju i wepchnął do stojącej tam, jedynej wolnej taksówki. -
              Ten pan chce jechać na Mokotów, na ulicę Willową - poinformował kierowcę, po
              czym wrócił do swojego peugeota. Paweł odjechał z placu Teatralnego taksówką,
              chwilowo niezdolny do protestów. Baśce pociemniało w oczach i nie zareagowała
              nawet, kiedy taksówka z jej własnym mężem w środku przejeżdżała obok. Donat
              energicznym krokiem udał się na przystanek autobusowy i wsiadł do setki. Peugeot
              odjechał, skręcając w Bielańską. Na placu boju pozostał zamknięty trabant i
              Baśka, która nie mogła się do niego dostać, Donat uwiózł bowiem kluczyki w siną
              dal. Paweł zgłupiał do tego stopnia, że przejechał tą taksówką obok swojego






              miejsca pracy i wysiadł z niej dopiero na Willowej, gdzie nie miał żadnego
              interesu. Donat odbył setką podróż na okrągło i zapłacił 50 złotych kary, bo nie
              miał biletu. Baśka wróciła do domu autobusem. Wszyscy razem spotkali się u niej
              dopiero wieczorem. - Dosyć tego! - powiedział stanowczo Paweł. - Ja się więcej z
              workiem nie rzucam! - Pewnie! - wysyczała Baśka zjadliwie. - Narzucałeś się już
              tyle, że ci na całe życie starczy! Głupiego napadu nie umieć zrobić...! - I
              pomyśleć, że chuliganom to jakoś samo wychodzi! - westchnął Marcin w zadumie. -
              Zostańmy lepiej przy tym, co umiemy - zaproponował Donat ugodowo. - Z dwojga
              złego już wolę się włamywać. Przypilnuję tego dziobatego, on musi mieć jakąś
              melinę. A tym napadom dajmy spokój. Marcin poruszył się niespokojnie, otworzył
              usta, jakby chciał coś powiedzieć, ale zrezygnował. Baśka popatrzyła na niego. -
              To znaczy, że rezygnujemy z góry, tak? - spytała zimno. - Same włamania dadzą
              nam forsę za dziesięć lat, bo nie wszędzie są tacy uprzejmi, żeby zostawić dom
              otworem. A przez ten czas kolekcjoner, tfu na psa urok, umrze i wszystko wyjdzie
              na jaw. Innymi słowy zwalamy to na Marcina i niech robi, co chce, bo nam się
              przecież nic nie stanie. Najwyżej ja jeszcze wyjdę na lekkomyślną świnię... - W
              Zalesiu mieszka jeden prywaciarz - powiedział Paweł rozpaczliwie. - Nic o tym
              nie wiem, żeby kradł, ale bogaty... - To, że bogaty, o niczym nie świadczy -
              przerwał Donat ostro. - Może być porządny facet. - I włamać się do niego byłoby
              całkiem łatwo - dokończył Paweł z rozpędu. - Trochę za bardzo bogaty jak na
              porządnego faceta. Może jednak robi jakieś machlojki? - Podjechać do niego
              można, czemu nie - mruknęła Baśka. - Obejrzeć teren na wszelki wypadek. W razie
              gdyby się okazało, że kanciarz, będziemy mieli jak znalazł. Ale to i tak nie
              ratuje sytuacji. Marcin znów się poruszył. - Mam paru kumpli - oznajmił trochę
              niepewnie. - Niektórzy dosyć silni i usposobienia mają rozrywkowe. Może by ich
              namówić...? - No? - podchwycił Paweł. - Bo wiecie, do tego trzeba mieć
              charakter... - Bzdura - powiedział Donat. - Po pierwsze nie możemy narażać
              niewinnych ludzi, a po drugie rozejdzie się. Twoi kumple cię znają. - To może
              namówić obcych chuliganów...? - Zamknijcie się - zażądała Baśka. - Ja teraz
              myślę. Wiedziałam, że tak będzie, i już dawno mam pomysł. Owszem, wynajmiemy
              obcych chuliganów, ale to trzeba porządnie zorganizować. Trzeba to załatwić tak,
              żeby nas w ogóle nie znali i nie mogli się czepiać i trzeba im zapłacić. Mam
              pomysł... Mimo pełnych niepokoju nalegań, nie chciała zdradzić nic więcej. W
              interesach zapanował chwilowy zastój. Prawy właściciel zaginionego depozytu czuł
              się w szpitalu gorzej i zdenerwowanie szajki gwałtownie rosło. Marcin znów
              zaczął wyglądać jak Piotrowin. Bez jego wiedzy okradziono Maciusia, którego
              wszyscy znali ze słyszenia i który wprawdzie nie był oszustem, ale za to bał się
              milicji. Donat jeździł za dziobatym bez chwili wytchnienia. Paweł nalegał na
              wycieczki do Zalesia i tęsknym okiem patrzył na willę bogatego prywaciarza. Od
              dokonania grabieży powstrzymywała go tylko myśl, że jeśli prywaciarz jest
              uczciwy, może narobić krzyku i polecieć do MO. W końcu Baśka zrealizowała swój
              pomysł. Polegał on na tym, żeby owych obcych chuliganów wynajął ktoś inny.
              Musiał to być osobnik nie związany ze środowiskiem waluciarzy, człowiek
              interesu, któremu przepisy prawne nie spędzałyby snu z powiek, który umiałby
              twardą ręką trzymać podwładnych i który byłby lojalny wobec wspólników.
              Równocześnie musiałby mieć upodobanie do przedsięwzięć nietypowych, ryzykownych
              i dziwacznych, a do tego jeszcze musiał umieć zachować tajemnicę nawet gdyby
              odmówił udziału w imprezie. Takiego człowieka Baśka znała od wielu lat. Był nim
              Gaweł. Z łatwością nawiązała na nowo zerwany niegdyś kontakt. - Hi, hi! -
              powiedział Gaweł z uciechą. - Kretynka. Biorą się do interesu, a takiego
              głupstwa nie umieją załatwić! Hi, hi! - Dla kogo głupstwo, dla kogo nie -
              odparła Baśka grzecznie. - Ty też do włażenia po sznurowej drabince wziąłbyś
              sobie zastępcę. - A po jaką cholerę ja mam włazić po sznurowej drabince?! - Nie
              wiem. Nie właź, jak nie chcesz. Głupio śmiać się każdy potrafi. Ja bym się
              raczej popłakała, bo najlepszy interes przechodzi nam koło nosa. Gaweł
              spoważniał i zamyślił się. Baśka przyglądała mu się z nadzieją, bo widać było,
              że pomysł go zainteresował. - Ja coś z tego muszę mieć - oznajmił stanowczo. -
              Nie upadłem na głowę, żeby się szarpać dla jakiegoś półgłówka. Was jest czworo,
              tak? Dobra. Jedna piąta dochodu dla mnie i sprawa załatwiona. Baśka kiwnęła
              głową, wyrażając tym zgodę na jego udział w zyskach. O dwudziestoprocentowym
              odszkodowaniu dla państwa nie wspomniała ani słowem w obawie, że tego już Gaweł






              mógłby niestrawić. Pozostałe szczegóły zrelacjonowała mu wiernie, dobrze
              wiedząc, że bez dokładnego rozpoznania sprawy nie podejmie żadnej decyzji. Lubił
              ryzykować, ale bez przesady. - Oni o mnie coś wiedzą? - spytał surowo. Baśka z
              politowaniem wzruszyła ramionami. - Mogli o tobie słyszeć od Joanny. Ale pojęcia
              nie mają, że ja też cię znam. Przeciwnie, wszyscy myślą, że też o tobie
              słyszałam od Joanny. - A, właśnie! Jeden warunek. Joanna nie ma prawa niczego
              się nawet domyślić! W razie czego ktoś komuś podkłada cholerną świnię, albo my
              jej, albo ona nam. Ona jest w głupiej sytuacji z tą swoją milicją i przed nią
              gęba na kłódkę. Chyby to sama rozumiesz? - Wszyscy to rozumiemy i dlatego jej
              się nie wtajemniczyło, chociaż byłaby bardzo pożyteczna. Nic nie wie i nic nie
              będzie wiedziała. - Dobra. To co im o mnie powiedziałaś? - Nic. Że załatwię to
              sama i nie ich interes, jak. Muszą się z tym pogodzić, bo im nic innego nie
              pozostaje. - Dobra - powtórzył Gaweł z zadowoleniem. - Jedziemy dalej. Teraz
              mów, jak ty to sobie wyobrażasz. Konkretnie, to wynajdywanie facetów do
              obskoczenia. Baśka z ulgą zapaliła papierosa i usiadła wygodniej na kanapie
              Gawła, sprowadzonej prosto z Finlandii. Westchnęła, bo przyszło jej na myśl, że
              za ten przeklęty depozyt Marcina mogłaby mieć kilka takich kanap. - Bardzo
              prosto - wyjaśniła. - Waldemar jest pewny jak granit, kocha mnie od urodzenia, a
              nic mu do głowy nie przyjdzie, bo jest na to za tępy. Każę mu wynaleźć faceta z
              dolarami. Waldemar wynajduje. Powiedzmy, że zamierzam kupić dwa tysiące. Daję mu
              do ręki trzysta tysięcy złotych... - Masz te trzysta tysięcy? - przerwał Gaweł
              podejrzliwie. - A jak? Mówiłam ci, że grunt jest już przygotowany. Waldemar
              umawia się z waluciarzem, załatwiają transakcję... - A jak z ceną? Targują się?
              - Obojętne, Waldemar może być ustępliwy i kupować drogo. Załatwiają, mówię,
              transakcję, wymieniają to między sobą, chowają do kieszeni i w tym momencie
              wkraczasz ty. Jest napad, odbierają wszystko i jednemu, i drugiemu, Waldemar o
              niczym nie wie, więc wpada w rozpacz. On tak wygląda, że mu każdy uwierzy.
              Nikomu nawet do głowy nie przyjdzie, żeby taka jołopa była zdolna do jakiegoś
              podstępu, obejrzysz go sobie przy okazji i sam się przekonasz. Waldemar z
              płaczem leci do mnie, a ja mu każę znaleźć następnego waluciarza i koniecznie
              jednak kupić te dwa tysiące. Zresztą, może być trzy. Waldemar znajduje
              następnego... - A ten Waldemar nie zastanowi się w końcu, skąd ty masz tyle
              pieniędzy? - Waldemar ma to do siebie, że jest niezdolny do zastanawiania się.
              Poza tym ja nie kupuję dla siebie, tylko dla jakiegoś badylarza milionera.
              Waldemar na mękach przysięgnie, że załatwia interes dla zupełnie obcego
              człowieka, a ja tylko pośredniczę... Nie, no co ja mówię! Waldemar na mękach
              wyprze się w ogóle znajomości ze mną! - Waluciarz zacznie mieć podejrzenia... -
              Za drugim razem. Trzeciego razu nie będzie, bo mu każę szukać gdzie indziej.
              Jest Gdańsk, Szczecin, Kraków, Zakopane... Jak ob-skoczy inne miasta, będzie
              mógł znów wrócić do Warszawy. On często jeździ w delegacje. Oczywiście za każdym
              razem zawiadamia mnie, gdzie i kiedy umówił się z waluciarzem. A pokaż mi
              takiego dolarowca, który poleci z pyskiem na milicję. - Badylarze też mają
              miękkie - powiedział Gaweł w zadumie. - Jak im się zaproponuje dobrą cenę, mogą
              sprzedać. - No widzisz...
              Gaweł zapatrzył się w okno i milczał długą chwilę. Potem nagle ocknął się z
              zamyślenia. - Dobra, akceptuję - rzekł stanowczo. - Ale draka, hi, hi! Ja ci
              nawet mogę powiedzieć, gdzie ten twój Waldemar ma szukać. Mam takich parę osób.
              Narazili mi się, hi, hiii! Z obstawą damy sobie radę. Hi, hiii! Tylko przedtem
              musisz mi go pokazać... Uzyskany przez Baśkę tajemniczą drogą nowy farsz do
              poduszek w dużych odcinkach wywołał z jednej strony wielką ulgę, a z drugiej
              niepokój. Donat i Paweł niepewnie milczeli. Marcin równocześnie ożywił się i
              sposępniał. - Nie podoba mi się to - mruknął złowieszczo. - Za duży tłok się
              robi. Lada chwila zaczną o nas pisać w prasie. - Nie bój się, nikt nie wie, o co
              chodzi - pocieszyła go Baśka. - Ci, co napadają, w ogóle nie wiedzą, kto ja
              jestem, a o tobie nawet nie słyszeli. I pojęcia nie mają, co się z tym robi
              dalej. Dostają honorarium, a reszta ich nie obchodzi. - Zdjęli nam z głowy
              czarną robotę - zauważył Paweł. - Tylko rachunki się komplikują, bo dwadzieścia
              procent odsyłamy od sumy brutto, więc to ich honorarium też trzeba dodać. Nie
              wiem, czy nie zatrudnimy w końcu jakiegoś głównego księgowego. -
              Przedsiębiorstwo nam się rozszerza i koszty własne rosną... - Toteż właśnie -
              wtrącił Donat. - Uważam, że im więcej uszarpiemy sami, tym lepiej. Ja tego






              dziobatego przyuważę, ale muszę wyjechać na dwa tygodnie do NRD. - Akurat teraz
              zachciało ci się wycieczek zagranicznych? - Służbowo. Chciałbym go przyuważyć
              przedtem. W razie czego załatwcie go sami, beze mnie. - Może być -zgodziła się
              Baśka, która ukryła przed wspólnikami udział Gawła w zyskach i również wolała
              jak najwięcej zdobyć samodzielnie. - Gdybyś go dopadł w ostatniej chwili, zostaw
              jakąś wiadomość. Koniecznie. Dzwoń albo napisz kartkę. A przy okazji mógłbyś
              wysłać poduszkę z Berlina... - Wykluczone! - zaprotestował Marcin. - Diabli
              wiedzą, jak oni tam kontrolują, to za duże ryzyko. - Nie możemy ciągle wysyłać z
              Warszawy, bo w końcu zapamiętają nas na poczcie! - Są jeszcze inne miasta, a
              pociągi jeżdżą i samoloty latają. Cholernie dawno nie byłem w Krakowie, chętnie
              udam się w wojaż... -Jadę samochodem, więc mogę wysłać po drodze z Poznania -
              zaofiarował się Donat, którego dręczyły wyrzuty sumienia. I napadać nie umiał, i
              dziobatego jeszcze nie wyśledził... Gryzła go myśl, że przez własną nieudolność
              popadają niejako w zależność od nie znanych bandziorów, narażając się na
              najokropniejsze konsekwencje. Dlatego też wszystkie siły poświęcił dziobatemu i
              ostatniego wieczoru przed wyjazdem stwierdził jego niezbity związek z bogatym
              prywaciarzem z Zalesia. Wiedział wszystko o poczynaniach wspólników, zawiadomili
              go i o skręconej nodze Pawła, i o tym, że udają się na brydża. W pośpiechu nie
              przyszło mu do głowy nic innego, jak tylko zostawić im bezcenną informację za
              wycieraczką samochodu, którym z pewnością będą jechali... Baśka ze swojej strony
              uporczywie obstawiała willę na Goszczyńskiego. Trzymiesięczne starania dały
              wreszcie olśniewający rezultat. Przesiadując w pobliżu całymi dniami stała się
              świadkiem opuszczania domu przez pana Karola i gosposię wraz z całą pościelą, w
              niepojętym popłochu. Zadzwoniła z najbliższego automatu i w ciągu kwadransa
              miała na miejscu trzech wspólników. - Wynieśli z domu wszystką pościel i
              odjechali - powiadomiła ich. - Furtka nie domknięta, nikogo nie ma, jedyna
              okazja. Nie rozumiem, co im się stało, bo wylecieli jak do pożaru. Możliwe, że
              ten dom jest zaminowany. - I co? - zainteresował się Marcin. - Ratowali przed
              zagładą wyłącznie pościel i nic innego? - Pojechali do pralni pierza - wysunął
              przypuszczenie Paweł. Baśka rozzłościła się od razu. - Pośpieszcie się, ofermy,
              rozbójnicy od siedmiu boleści! W pośpiechu odjechali i w pośpiechu mogą wrócić,
              jak sobie przypomną o tej furtce! Nie lećcie wszyscy razem, to nie pochód
              pierwszomajowy! - Ty zostań - powiedział Marcin do Pawła. - Tam może być
              potrzebne wykształcenie techniczne. Donat przykazał Baśce czatować przy furtce.
              - Masz gwizdek, jak go zobaczysz z daleka, gwiżdż. Pryskamy przez ogród. Gdyby
              wrócił znienacka, to nas tu podusi. Pchnął furtkę, weszli do ogrodu. Marcin
              ruszył w obchód willi, a Donat zbliżył się do drzwi wejściowych. Nacisnął
              dzwonek i zaczął oglądać zamek. Marcin nadszedł z drugiej strony budynku. -
              Zostaw to - powiedział półgłosem. - Drzwi na taras są otwarte. Jakiś kataklizm
              tu nastąpił, nie wiem, czy to wszystko rzeczywiście nie wyleci w powietrze. Bez
              przeszkód, ale ostrożnie weszli do willi przez taras, odnaleźli gabinet pana
              Karola i obmacali regał. Marcin po krótkiej chwili odkrył sposób działania
              mechanizmu. - Specjalnie ostatnio badałem te rzeczy - wyznał. - Miałem nadzieję,
              że się przyda... Wykręcili na tarczy podpatrzony przez Baśkę numer, przy
              trzeciej próbie trafili na właściwą ostatnią cyfrę i wnętrze sejfu stanęło przed
              nimi otworem. - O rany boskie...!!! -jęknął Donat, przytłoczony widokiem. -
              Papier jest ciężki - zauważył Marcin krytycznie. - Trzeba było zabrać i Pawła...
              - Trochę mu zostawmy, bo zbankrutuje i stracimy klienta... Drzwi na taras
              pozostawili uchylone jak były, zwolnili Baśkę z posterunku, zatrzasnęli furtkę i
              z pewnym wysiłkiem dotarli do trabanta, wokół którego przechadzał się
              niespokojny Paweł. - Nie do wiary, jakie to było łatwe! - zdumiał się Donat,
              ładując do samochodu wielką, wypchaną torbę turystyczną. - Myślałem, że Baśka
              spędzi tu resztę życia bez żadnego skutku! - A widzicie - powiedziała Baśka z
              satysfakcją. - Opłaciły się moje wysiłki. Nie ma tak, żeby wreszcie coś komuś
              nie wypadło!... I wszystko byłoby dobrze, gdyby nie to, że zaraz po pierwszych
              sukcesach Gaweł zażądał od Baśki hasła, które uruchamiało konto w Szwecji. Bez
              hasła odmawiał dalszego udziału w interesie. Przypadającą na niego sumę miał
              wyliczoną na bieżąco. - Ja mogę tych pieniędzy potrzebować w każdej chwili -
              wyjaśnił. - Co moje, to moje i lubię tym dysponować. Co ty myślisz, że mnie jest
              forsa potrzebna na to, żeby leżała? Forsą trzeba obracać. Waszego nie ruszę, nie
              bój się, najwyżej sobie pożyczę, a jak pożyczę, to oddam z procentem. Baśkę






              przeraziła myśl, że Gaweł mógłby cokolwiek podjąć, wówczas bowiem jej wspólnicy
              odkryliby, że z procederu ktoś ciągnie prywatne zyski. Kumpel Marcina co miesiąc
              na poste restante przysyłał radosne wiadomości o swoich zarobkach.
              Przekształcenie całego przedsięwzięcia z działalności społecznej w zwykłe
              przestępstwo miałoby niewątpliwie nieobliczalne skutki. Nie mogła do tego
              dopuścić. - Poczekaj z tym trochę - poprosiła niespokojnie. - Podam ci hasło,
              ale nie bierz jeszcze forsy. Oni się o tym dowiedzą i zaczną mnie o ciebie
              maglować, po co nam te kłopoty? Będę miała ciężkie życie, wstrzymaj się na
              razie, zrób to dla mnie. Gaweł niechętnie poszedł na ustępstwo, obiecał
              przeczekać jakiś czas, ale hasło sobie zapisał. Baśka popadła w zdenerwowanie,
              wiedziała bowiem, że w gruncie rzeczy jej argumenty on uważa za nieistotne i w
              razie korzystnego interesu nie zawaha się przed podjęciem pieniędzy. Nie życzyła
              mu źle, ale zaczęła się modlić o kompletny zastój w jego interesach. Na wszelki
              wypadek, w najgłębszej tajemnicy przed wszystkimi, obejrzała sobie kilka
              napadów. Nie do wszystkich miała dostęp, Waldemar bowiem często oddalał się z
              umówionego miejsca spotkania samochodem kontrahenta i wówczas traciła go z oczu.
              Wynajęci przez Gawła chuligani, rzecz jasna, jechali za nim, dysponując różnymi
              pojazdami. Baśka musiałaby brać taksówkę, a posługiwanie się taksówkami uważała
              za karygodną nieostrożność, ponieważ w każdej taksówce siedział kierowca, który
              miał oczy w głowie i bardzo dobrą pamięć... Te kilka napadów jednakże
              wystarczyło jej, żeby rozpoznać napastników. Przeobrażeni byli doskonale,
              bardziej przypominali małpy niż ludzi, ale rozpoznanie przyszło jej bez trudu z
              tego prostego powodu, że przed laty znała ich obu doskonale. Nie wiedziała, czy
              ta wiedza na cokolwiek jej się przyda i na razie poczuła się tylko rozbawiona
              myślą, że napadają znajomi, którzy nie mają o niej pojęcia. Po pewnym czasie
              pojawiły się komplikacje. - Nie masz jeszcze kogo oprócz tego Waldemara? -
              spytał Gaweł przy kolejnym spotkaniu. - Przydałoby się zrobić trochę
              zamieszania. Waluciarze są zdenerwowani. Hi, hiii! Baśka się zaniepokoiła. - A
              bo co? Waldemar im podpadł?
              - Jeszcze nie, ale lada chwila podpadnie. Piekło się robi nie z tej ziemi, hi,
              hi! Obstawa już dwa razy dostała po mordzie od pracodawców, rany, ale kino! Hi,
              hiii! Do moich chłopaków nie trafią, ale warto by ich zdezorientować. Masz kogo?
              - Trzy osoby po jednym razie wystarczą? - Wystarczą. Pewne te trzy osoby?
              - Absolutnie.
              - Każdego kolejno będziesz musiała pokazać...
              - Po co? Powiem tylko, z kim jest umówiony. Tych geszefciarzy twoi ludzie już
              przecież znają. Gaweł zastanowił się, zachichotał i kiwnął głową. - Może i masz
              rację. Zresztą, jakby przypadkiem trafili na kogoś całkiem obcego, to nawet
              lepiej. Dobra, trzy następne razy bez Waldemara i za każdym razem ktoś inny.
              Tylko niech nie podnosi za dużego krzyku. Hi, hiii...! W wyniku tej konferencji
              Baśka wręczyła Pawłowi pół miliona złotych. - Masz. Pójdziesz pod Peweks w
              Alejach Jerozolimskich, pokręcisz się koło takiego małego zezowatego... Zresztą,
              pokażę ci go palcem, żebyś nie pomylił. Poczekasz, aż się do ciebie odezwie, i
              będziesz chciał kupić cztery tysiące dolarów gotówką. Paweł nieufnie patrzył na
              gruby plik banknotów. -I co?
              - I nic. On się z tobą umówi. Ty będziesz musiał jechać po pieniądze, a on po
              dolary. Niech cię ręka boska broni przyznać się, że masz to przy sobie.
              Zawiadomisz mnie tylko, na kiedy się z nim umówiłeś i gdzie. - I co potem? -
              Nic. Spotkasz się z nim, on cię pewnie gdzieś zawiezie... - Da mi po pysku i
              odbierze pieniądze. - Głupi jesteś. Po pysku, owszem, dostaniesz. Napadną cię
              bandyci i zabiorą ci wszystko. Jemu też. Nie broń się za bardzo. - To jak to? -
              oburzył się Paweł. - To w rezultacie ja mam być napadany? - Nie chciałeś
              napadać, musisz być ofiarą. Trudno, jakiś udział powinieneś w tym brać. - No
              dobrze, ale dlaczego ja?!
              - Nie martw się, na Marcina i Donata też przyjdzie kolej... Dość niechętnie
              Paweł ruszył załatwiać interes. Został napadnięty na jednej z odludnych uliczek
              Czerniakowa. Żadnej szkody na zdrowiu nie doznał, zachował bowiem całkowity
              spokój i od razu podniósł ręce do góry, chociaż nikt od niego tego nie wymagał.
              Po napadzie pozwolił sobie nawet wysunąć różne podejrzenia, oświadczając do
              szaleństwa zdenerwowanemu waluciarzowi, iż posądza go o autorstwo dodatkowej
              atrakcji, czuje się oszukany, niecnie wyzyskany i zrywa z nim wszelkie stosunki.






              Możliwe, że pójdzie na milicję. - Nawet to było dosyć śmieszne i rzeczywiście
              nic mi się nie stało - przyznał potem, relacjonując wydarzenie. Zachęceni tą
              opinią Donat i Marcin nie protestowali przeciwko udziałowi w imprezie. Każdy z
              nich kolejno został napadnięty w różnych punktach miasta, ponadto Donat
              wykorzystał delegację służbową do Szczecina, żeby pozwolić się napaść i tam. -
              Czy to było dwóch tych samych? - spytał z zainteresowaniem po powrocie. - Mordy
              mieli takie brodate, że nie sposób rozpoznać. Kto to w ogóle jest? - Pracownicy
              fizyczni - odparła bardzo zadowolona Baśka.
              - Specjalnie wynajęci, żeby odwalać za was czarną robotę. Nie wiadomo, kto to
              jest, oni o nas nic nie wiedzą i my o nich też nie musimy. Lepiej nie wiedzieć
              za dużo. Wesoły pomysł Gawła znakomicie skomplikował obronną działalność
              czarnego rynku. Proceder trwał dalej. Marcin wysłał do kumpla list ze spisem
              znaczków, które należy kupić, i zaczął wypełniać formularz paszportowy,
              równocześnie poprzez różnych zagranicznych znajomych poszukując właścicieli
              Mauritiusów. Szajka ujrzała przed sobą bliski już kres przestępczych udręk. I
              wtedy właśnie padł cios... Przez całe dziesięć dni Baśce udawało się ukrywać
              przed wspólnikami związek ich działalności ze śmiercią Waldemara Dutkiewicza.
              Pierwszy Paweł, a za nim kolejno Marcin i Donat odgadli prawdę. Wstrząs był
              potężny, ogłuszył ich, spadło to na nich niczym grom z jasnego nieba. Po dwóch
              dniach odzyskali jaką taką równowagę i nadawali się już do rozmowy. Sytuacja
              uległa zmianie, wszystko nabrało nagle innego charakteru i należało się do tego
              jakoś przystosować. Ktoś tu ponosił winę, ale niedokładnie było wiadomo, kto i w
              jakim stopniu... - Ja wysiadam - oznajmił Marcin sucho. - Nie znałem ofiary, ale
              mi leży na sumieniu. Chyba w końcu odsiedzę te cholerne znaczki. - Należało to
              przewidzieć - mruknął Paweł z rozgoryczeniem. - Należało przestać wcześniej... -
              Nie mogliśmy wcześniej - powiedział rzeczowo Donat. - W tej chwili mamy na tym
              koncie pięćset siedemdziesiąt dziewięć tysięcy sześćset dwadzieścia dolarów.
              Możliwe, że czegoś tam się nie odkupi... - Niczego się nie odkupi, bo ja teraz o
              paszport nie będę się starał. - Zaraz, nie o to chodzi. Owszem, jesteśmy winni,
              bo nie trzeba było wciągać w to obcego człowieka, ale co do przewidywania, to
              nie zgadzam się z tobą. Można było przewidzieć, że mu dadzą wycisk, ale nie że
              go zabiją. Coś tu jest cholernie niedobrze. Ja też go mam na sumieniu. - Jeżeli
              ktokolwiek miałby go mieć na sumieniu, to tylko ja - oświadczyła Baśka
              stanowczo. - Ja go w to wplątałam i koniec. A gdybym go nie wplątała, to teraz
              któryś z was leżałby w grobie. Też by mi się to nie podobało. - Utłukli go
              waluciarze, to pewne - rzekł Paweł ponuro. - Co za skończone świnie. Wiecie,
              przyznam się wam, ja nawet jestem zadowolony, że te swołocze straciły tyle
              forsy. I, jak Boga kocham, teraz bym już napadał! - Rychło w czas - mruknęła
              Baśka. - To nie waluciarze bezpośrednio, tylko ta ich obstawa. Różne wynajmowane
              goryle. A najgorsze jest to, że musimy im życzyć wszystkiego najlepszego, bo
              jeśli ich złapią, mogą przez nich trafić do nas. - Mnie już wszystko jedno -
              zakomunikował Marcin. - Ja chyba tę całą forsę odeślę... - I co, uważasz, że
              Waldemar przez to ożyje? - Nie wiem. Depozytu jak nie było, tak nie ma, a
              siedzieć chyba przyjdzie. Mienie państwowe powyżej pół miliona, dożywocie
              murowane. W ogóle już nie wiem, co zrobić. - Może milicja ich znajdzie, a nas
              nie? - powiedział Paweł dość beznadziejnie. - Czyście zgłupieli? - spytała
              gniewnie Baśka. - O czym wy mówicie? Przecież z tym Waldemarem nie mieliście nic
              wspólnego, któryś z was go zabił czy co? Wykończyły go jakieś bandziory
              prawdopodobnie na polecenie łajdaków, których w ogóle nie znamy! Nie wiemy
              nawet, kto ich ograbiał! - Ale wiemy, kogo ograbiał. I dla nas ograbiał... - W
              każdym razie utłukli go z naszego powodu. Myśmy go namówili, żeby w tym brał
              udział. - Nie wy, tylko ja... - Poza tym on przecież o niczym nie wiedział. Żeby
              mogli znaleźć mordercę, musiałaby wyjść na jaw cała nasza afera. Inaczej nikt za
              niczym nie trafi! - Rany boskie, co za melanż się zrobił... - Słuchajcie,
              spróbujmy pomyśleć rozsądnie - zaproponował Donat. - Powinniśmy mieć jasny
              pogląd na sytuację. Przede wszystkim, kto go zabił? - A cholera wie... - Jakichś
              dwóch - przypomniał jadowicie Marcin. - Nie wiem, czy to nie byli znajomi.
              Powiedział przecież przez telefon "to ci dwaj". Jak uważacie, co to znaczy?
              Wszyscy spojrzeli na niego w milczeniu. Baśce zrobiło się dziwnie zimno w
              środku. - Co to znaczy? - spytał Donat nieufnie. - Nie wiem, co to znaczy. Ale
              nasuwa się przypuszczenie, że rozpoznał jakichś dwóch, z którymi miał do






              czynienia. Nie chcę się posuwać za daleko, ale najprostsze jest skojarzenie z
              tymi dwoma, którzy go napadali poprzednio... - Zwariowałeś! - przerwała Baśka
              nieswoim głosem. - To nie byli ludzie waluciarzy! Donat, niepojętym sposobem,
              zachował trzeźwość umysłu. - Mało prawdopodobne. Raczej można przypuszczać, że
              zwrócił na nich uwagę przy transakcjach. Wpadła mu w oko obstawa, może go
              śledzili, chodzili za nim... Załóżmy, że tak było. Załóżmy, że ich złapią.
              Powiedzą, że wynajęli ich waluciarze. Waluciarze powiedzą, że ten Waldemar
              naprowadzał na nich jakichś bandytów. Waldemar nie żyje, koło się zamknęło, na
              nas tu nie ma miejsca. - Ale jeśli zabili go nie ludzie waluciarzy, tylko nasz
              personel... - To wtedy jest w tym jeszcze coś, co nie ma żadnego sensu. Ja tego
              w ogóle nie rozumiem. Chyba, że Baśka kazała go zabić, w co wątpię. Baśka
              wzruszyła ramionami, a po namyśle popukała się jeszcze palcem w czoło. Paweł
              spojrzał na nią, następnie na Donata. - Ja myślę, że było tak, jak on mówi -
              rzekł, wskazując go fajką. - Jeśli się afera nie wykryje, do nas nie trafią. Ale
              wszystko jedno, Waldemara mam na sumieniu. Marcin, rób co chcesz, ale odkup te
              znaczki, niech chociaż tyle z tego będzie! - Jak? Skąd? - Przez tego kumpla. Za
              pieniądze najgorszy jełop potrafi kupować. Jest tam tego te pięćset
              siedemdziesiąt ileś tysięcy, brakuje ledwo parę groszy, to już mięta... - Mój
              szwagier ma w Londynie jakichś znajomych filatelistów - rzekł Donat. - Wezmę od
              niego adresy, a twój kumpel do nich się zwróci... Wspólnie zaczęli rozważać
              kwestię dokonania całego zakupu na odległość. Baśka milczała. Ona jedna
              wiedziała, że suma na koncie w rzeczywistości jest znacznie mniejsza, ponieważ
              znajduje się tam udział Gawła. Wiedziała też, że Gaweł ze swojego udziału nie
              zrezygnuje... Gaweł nie tylko nie zrezygnował, ale nawet podniósł wysokość
              roszczeń. - Ktoś tu musiał nawalić - powiedział gniewnie od razu na wstępie jej
              wizyty. - Coś za łatwo wytropili tego Waldemara. Po pierwsze nie przychodź do
              mnie więcej, bo gliny węszą, a po drugie to ja przez wasze wygłupy nie będę
              ponosił strat. Proponuję taki układ: albo biorę połowę, albo pożyczacie mi
              całość na pół roku i potem dostajecie swoją część z procentem. Powiedzmy sześć
              procent. Co wolisz? - Zwariowałeś? - odparła Baśka z irytacją. - Z jakiej racji
              połowę? - Z takiej, że na tyle liczyłem. Poszło dwieście osiemdziesiąt tysięcy,
              liczyłem na sto pięćdziesiąt dla siebie. I miałbym tyle za parę tygodni, gdyby
              nie to, że ktoś się wygłupił. Nie wiem, czy ten Waldemar nie puścił farby. - Jak
              Waldemar mógł puścić farbę, skoro o niczym nie wiedział. Był ofiarą napadów i
              nic więcej. - No to nie wiem, może ty sama. Albo któryś z tych twoich
              wspólników. Zepsuliście mi interes i ja to sobie muszę odbić. Wybieraj, albo
              połowa, albo pożyczka całości, mnie wszystko jedno. - A jakbyś tak nic nie
              dostał, to co by było? - spytała Baśka z furią, bo ją trafił nagły szlag. Gaweł
              przyjrzał się jej dziwnym wzrokiem. - Toby było bardzo niedobrze - odparł po
              chwili niezwykle uprzejmym tonem. - Dlaczego miałbym nic nie dostać? Ton
              sprawił, że Baśka się opamiętała. Nie chciała teraz wojny z Gawłem. Westchnęła
              ciężko i szczerze wyjawiła mu, na czym polega zmartwienie. Z zakupem znaczków
              nie można zwlekać, a pieniędzy nieco brakuje, miała nadzieję, że on zrozumie i
              zrezygnuje z pretensji. Inaczej całe przedsięwzięcie diabli biorą. Gaweł
              wysłuchał spokojnie, nie wyśmiał jej, nie udusił, okazał nawet zainteresowanie i
              wrócił do normalnego sposobu bycia. - Wasze kretyńskie zmartwienia to ja mam
              gdzieś - oznajmił. - Idiotów powinno się topić za młodu. Ale lubię cię i mogę
              wam pomóc. Dobrze wiem, że wy tam macie więcej, utrzaskaliście sobie beze mnie i
              miałem zamiar do tego się nie wtrącać. Ale mogę to też wziąć, mogę wziąć całość
              na pół roku. Za pół roku, najdalej za trzy kwartały, będziecie mieli dosyć na tę
              świętą makulaturę i jeszcze wam zostanie. Zysk z tej waszej prywatnej części
              fifty-fifty. - Czy ty nie rozumiesz, jak ja mówię po polsku? Za pół roku
              wszystko dawno wyjdzie na jaw i będziemy się mogli wypchać. - E tam. Odkupicie z
              opóźnieniem, wielkie rzeczy. A ja mam swoje plany i nie myślę z nich rezygnować.
              No, już, decyduj się. Baśka pojęła, że musi się szybko zastanowić i znaleźć
              jakieś wyjście. Pomyślała, że Gaweł, tak samo jak Marcin, jest uwiązany w kraju.
              Nigdzie teraz nie pojedzie, trzeba po prostu zyskać na czasie, a potem już
              będzie za późno, postawi się go w obliczu faktu dokonanego i koniec. Nie
              pomorduje ich przecież, a z głodu z pewnością nie umrze... - Muszę się z nimi
              porozumieć - rzekła po namyśle. - Nie wiem, może pójdą na twoją koncepcję. Dam
              ci odpowiedź za parę dni. - Ty mnie chcesz wykantować - odparł na to Gaweł. -






              Hi, hiii! Nie uda ci się, ja mam swoje chody, ale lepiej nie próbuj. Aleście się
              wygłupili z tym Waldemarem!... Zmartwienia sypały się jak z rogu obfitości.
              Starszego pana w szpitalu na nowo przygotowano do operacji, z której już raz
              zrezygnowano, i wątpliwe było, czy ją przetrzyma. Kumpel Marcina doniósł, że jak
              dotąd trafił na Merkurego w postaci sześciu sztuk razem i właściciel zgadza się
              nawet sprzedać, ale podzielenie uważałby za zbrodnię. Albo całość, albo nic, a
              całość, rzecz jasna, kosztuje znacznie drożej. Marcin rwał włosy na głowie.
              Baśka gryzła się Gawłem, o którym ciągle jeszcze ani słowa nie powiedziała
              wspólnikom. Paweł i Donat chodzili jak struci, nie mogąc przeboleć nie tylko
              śmierci Dutkiewicza, ale także i tego, że aferzyści znów są górą. Milicja
              wykryła sposób przemycania walorów i dotarła do adresatów w Szwecji i Norwegii.
              Kumpel Marcina przytomnie odpisał na list z Polski, udając, że o niczym nie wie
              i od razu przysłał ostrzeżenie. Jego inteligencja była jedyną pociechą. W tej
              sytuacji gadanie Felusia stało się dla Baśki ostatnim gwoździem do trumny.
              Pojęła to, z czego przedtem nie zdawała sobie sprawy, a mianowicie, że Gaweł,
              znając hasło, dysponuje właściwie całym kontem i ma do niego dostęp w każdej
              chwili. Ręce jej się trzęsły, kiedy wykręcała numer Marcina. Marcin przybył na
              wezwanie, pełen najgorszych przeczuć, dzięki czemu nie doznał zbyt wielkiego
              wstrząsu. - Podałam nasze hasło jednemu hochsztaplerowi - rzekła Baśka bez
              żadnych wstępów, bo nie było czasu na dyplomację. - Chyba jeszcze nam tej forsy
              nie rąbnął, ale może rąbnąć jutro rano. Co zrobić? Wyjaśnienia później. - Podjąć
              wszystko i wepchnąć na inne konto - odparł Marcin bez namysłu, również będąc
              zdania, że na wyjaśnienia przyjdzie czas później. - Masz inne konto? - Ja nie.
              Ale Joanna ma. I jeszcze parę osób ma, ale tylko ona może mi zaraz podać numer.
              - To co? Zadzwonisz do tego kumpla...? - Mowy nie ma. Nocnym pociągiem jadę do
              Szczecina i złapię jakiegoś marynarza ze szwedzkiego statku. Albo byle
              innostrańca, który jedzie promem do Ystad. Dam mu nieszkodliwą karteczkę i on
              tam zadzwoni. Może zdąży... - To leć, bo się spóźnisz na pociąg... Zważywszy
              tempo działania poczty, efekty tej operacji pozostały nieznane. Baśka wyznała
              Marcinowi prawdę, dotyczącą Gawła, i obydwoje w napięciu oczekiwali
              korespondencji od kumpla. Paweł i Denat ciągle jeszcze nic nie wiedzieli. Baśka
              jednakże nie czekała bezczynnie. Kołatały się w niej jakieś niejasne
              podejrzenia, obudzone dramatycznymi słowami Dutkiewicza i kąśliwymi insynuacjami
              Marcina. "To ci dwaj"... Jacy dwaj? Węsząc trochę na oślep i macając ostrożnie
              na wszystkie strony trafiła do restauracji Słowiańskiej. Zaprosili ją tam dawni
              znajomi, z których jeden pracował jako mechanik, drugi zaś handlował częściami
              samochodowymi. Nie widziała ich dość długo, zaczęły się zatem różne wspomnienia
              i pytania o wspólnych przyjaciół, po czym rozmowa zeszła na Franka i Wieśka.
              Franek i Wiesiek przed kilkoma laty, w szczenięcym wieku, zapowiadali się na
              niewąskich bandziorów i nożowników i o dziwo, niczym takim nie zostali. Owszem,
              mieli w swojej karierze rozrywkowy okres, około roku, może dwóch lat, później
              jednak ustatkowali się i poszli do uczciwej pracy. Obaj wyrośli na znakomitych
              mechaników i swymi czasy służyli nawet Baśce pomocą przy tych jej ciężarówkach.
              Ostatnio zniknęli z horyzontu, jak kamień w wodę, zapadli się pod ziemię i nikt
              nie wie, gdzie są. Ciekawe, co się z nimi dzieje... Z niesłychaną ostrożnością
              Baśka spytała o ich ostatnie miejsca pracy. Dowiedziała się, że zatrudnieni byli
              w warsztatach samochodowych, jeden w prywatnym, gdzieś na Sadybie, a drugi w
              państwowym, w Śródmieściu. Rzecz jasna, robili sobie także różne fuchy, złote
              ręce mieli i dobrze zarabiali, trochę się tylko za nimi ta ich przeszłość
              ciągnęła... - Ale przecież nie siedzieli nigdy - rzekła Baśka z jeszcze większą
              ostrożnością. - Powiem wam, że się aż nawet dziwiłam, jak im się to udało. -
              Ostre chłopaki, fakt - przyświadczył jeden z rozmówców. - To nie wiesz, dlaczego
              nie siedzieli? Oni robili dla Pierzaczka. - Co to jest Pierzaczek? Znajomy
              nachylił się ku niej konfidencjonalnie. - Szef obstawy dolarowców. Z jego ludzi
              nikt nie siedzi, już on ich umie wybronić. Tak kręci, że nigdy nie ma dowodów.
              Oni dla niego robili wtenczas, parę lat temu w tył, mieli parę obciachów, ale
              wszystko przyschło. Podobnież do tej pory, jak mu co potrzeba, to bierze na
              prace zlecone różnych takich, co już dawno z branży wyszli żadne podejrzenie na
              nich nie pada. Za mordę ich trzyma, bo za dużo o nich wie... - Ty nie kłap tyle
              tym pyskiem, bo ci go kto przymknie - zwrócił grzecznie uwagę drugi znajomy. -
              Dużo Basie obchodzi Pierzaczek! - Nie, dlaczego? - zaprotestowała Baśka. -






              Ciekawa postać ten Pierzaczek. Szef obstawy, mówicie? Co to jest szef obstawy? -
              No jak to co, szef to szef. Od niego wszystko zależy, on pilnuje porządku,
              mordobicia załatwia, całą ferajnę trzyma w garści. Bez niego nic. Może Franka z
              Wieśkiem gdzie wysłał... Informacje były najzupełniej dostateczne. W mgnieniu
              oka Baśka pojęła, jakim cudem Waldemar Dutkiewicz został tak szybko wytropiony?
              i zrobiło jej się jakby trochę niedobrze. Nazajutrz rano popędziła do Gawła.
              Gaweł wyszedł właśnie z domu i wsiadał do samochodu. - Mówiłem ci, żebyś nie
              przychodziła! - rzekł gniewnie na przywitanie. - Wsiadaj, nie stój na oczach!
              Baśka zlekceważyła wymówkę. ' - Gdzie są Franek i Wiesiek? - spytała ostro,
              wsiadając do mercedesa. Gaweł powstrzymał przekręcenie kluczyka i spojrzał
              czujnie. - Jaki Franek i Wiesiek? - Nasi pomocnicy. Wynajęty przez ciebie
              personel. Gdzie są? - A ty skąd o nich wiesz? - A co cię to obchodzi? Zresztą,
              dobrze, powiem ci, żeby skończyć z głupim gadaniem. Znam ich osobiście.
              Rozpoznałam ich przy tych napadach. Gdzie są? Gaweł przekręcił kluczyk i wolno
              ruszył z miejsca. - Komu o nich mówiłaś?
              - Zgłupiałeś czy co? Mam takie rzeczy rozgłaszać? Nikomu! - To i dalej trzymaj
              gębę na kłódkę. Nie znam żadnego Franka i Wieśka. - Możesz nie znać. Powiesz mi
              tylko, gdzie są. Zwracam ci uwagę, że ja jadę do Wilanowa. -Co? - Do Wilanowa
              jadę. Możesz mnie tam zawieźć, nic ci się nie stanie. Pogadamy po drodze. Nie
              znasz ich ani ty, ani ja. Gdzie oni są? - A cholera ich wie - rzekł Gaweł
              opryskliwie po chwili milczenia. - Co cię to właściwie obchodzi? - Jeżeli
              milicja do nich trafi, to chyba sam wiesz, co będzie. - Dlaczego milicja ma do
              nich trafić? Po diabła w ogóle milicja ma ich szukać? Waluciarze na nich
              donieśli czy co? Baśkę zamurowało. Gaweł prezentował niepojętą tępotę. - Ty
              bałwanie, jeszcze ciągle nie rozumiesz, że to oni utłukli Waldemara? Też zostali
              wynajęci! Waldemar ich poznał! Coś z nimi zrobił, wysłałeś ich gdzieś czy
              utopiłeś w gliniankach?! Gaweł omal nie przeoczył czerwonego światła, zahamował
              z piskiem w ostatniej chwili. - Zwariowałaś...?! - Jak to, nie wiedziałeś o tym?
              Nie domyśliłeś się!? Ględzisz mi tu głupoty, że Waldemar nawalił, bo go za
              szybko znaleźli! Nie wiem, kto tu nawalił...! Gaweł milczał bardzo długo. - Mów
              coś, do diabła! - zirytowała się Baśka. - Coś chyba trzeba zrobić! Gdzie oni
              są?!!! Gaweł ciągle jeszcze milczał. - Sam bym chciał wiedzieć - mruknął
              wreszcie. - Dziwiło mnie trochę, że tak się zmyli. Skąd ty o tym wiesz? -
              Skojarzyłam sobie. Wiem nawet, kto ich wynajął. - No? Kto?
              - Nie rozgłaszam takich rzeczy. Od ciebie chciałabym coś usłyszeć. Wiesz o nich
              więcej niż ja, bo ja ich parę lat nie widziałam. Jeżeli milicja ich znajdzie...
              - Nie truj mi tu milicją! - rozzłościł się Gaweł. - Po cholerę ci wiadomość,
              gdzie oni są, pojedziesz im łby poukręcać czy co?! Wcale nie wiem, czy to
              rzeczywiście oni, i tobie też nie radzę gadać takich rzeczy! Byłaś tam?!
              Widziałaś ich!? Zamknij gębę i siedź spokojnie na tyłku! - Ja mogę siedzieć,
              czemu nie. Ale tobie radziłabym trochę nad tym pomyśleć. - Pomyślę, nie ma
              obawy. I zrobię, co będzie trzeba. Wysiadaj, w Wilanowie jesteś, nigdzie nie
              skręcam, bo się śpieszę...
              W milczeniu przetrawiłam w sobie tę straszliwą opowieść. Baśka, wyczerpana
              gadaniem, zapaliła kolejnego papierosa, oparła głowę o ramę okna i ponurym
              wzrokiem wpatrywała się w walec drogowy, stojący na skraju jezdni. Sprawa
              wyglądała beznadziejnie. - Nie ma siły, bez majora już teraz się nie obejdzie -
              stwierdziłam po długiej chwili. - Ciotka Pawła złoży zeznania i on się domyśli,
              że chodziło o ciebie, a nie o wariatkę. Co temu Gawłowi do łba strzeliło, na
              litość boską?! Pomieszania zmysłów dostał czy co? - Zemścił się - mruknęła
              Baśka, nie odrywając wzroku od walca. - Widocznie kumpel Marcina zdążył podjąć
              pieniądze. I uciszył jedynego świadka, który zgadł, że on maczał palce w tej
              zbrodni. Możliwe, że sam im kazał go utłuc, może Waldemar coś wykrył, może go
              zobaczył, rozszyfrował... Wykończył Waldemara i wykończył mnie, i już nie ma
              nikogo, kto by o nim coś wiedział. - Zostają ci dwaj. - Ci dwaj, jeśli zabili
              Waldemara, pary z pyska nie puszczą. Zastanowiłam się. Owszem, to miało sens,
              pod warunkiem jednakże, że Baśka nikomu nie zdradziłaby udziału Gawła. Załóżmy,
              że Baśka nie żyje. W takim wypadku nikt, poza dwoma wynajętymi bandziorami, nie
              ma o nim najmniejszego pojęcia. De facto jednak o Gawle wiedział Marcin, teraz
              już wiem i ja, możliwe było, że Baśka nie utrzymała w pełni tajemnicy i znali ją






              także Donat i Paweł. Gaweł zamierzał wymordować wszystkich, czy też z niepojętą
              lekkomyślnością nie brał ich pod uwagę? Czy może chodziło nie tyle o jego udział
              w grabieniu aferzystów, ile o związek tych dwóch ze zbrodnią? Baśka odkryła ten
              związek dopiero wczoraj... Wyjawiłam, co myślę. - Pewnie, że o to chodziło -
              przyświadczyła Baśka. - Idiotka, sama mu się przyznałam. Pewnie się porozumiał z
              Pierzaczkiem, połapał się, co usłyszałam i czego się mogłam domyślać, i załatwił
              mnie od razu. Całkiem rozsądnie. - Przeciwnie, całkiem bez sensu. Mogłaś
              przecież komuś o tym powiedzieć. - Nie mogłam. On dobrze wiedział, że do nikogo
              gęby nie otworzyłam, dopóki się nie porozumiałam z nim. A potem byłam w
              Wilanowie, z kim tam miałam gadać? Z ciotką czy z dziećmi? Telefon odpadał,
              przez telefon bym się nie wygłupiła. Wiedział, że do wieczora jest bezpieczny.
              Kręciłam głową, wciąż pełna wątpliwości. - Czekaj. Załóżmy, że jest jasnowidzący
              i genialnie przewidział, co komu powiesz. Załóżmy, że umarłaś. Co Paweł wie? -
              Nic kompletnie. O Gawle słyszał od ciebie. - Marcin?
              - Marcin wie, że Gaweł wynajmował pomocników i że zależało mu na pieniądzach.
              Nie zabiłby Waldemara w połowie interesu, a dla niego to była dopiero połowa
              interesu. Skoro Waldemara nie, to i mnie też nie. Nie miał powodu. Tyle wie
              Marcin. - Teraz ja. Czekaj, myli mi się to, co wiem teraz, z tym co wiedziałam
              wczoraj. Wczoraj wiedziałam, że usłyszałaś coś okropnego o Pierzaczku i
              domyśliłaś się, kto zabił Dutkiewicza. Powiedziałabym to, oczywiście. Majorowi
              wyszedłby Pierzaczek... - No właśnie - westchnęła Baśka. - A co dalej, to nie
              wiem... - Czekaj. Ale widziałam jego samochód. Przecież nie mógł nie brać pod
              uwagę, że ktoś zobaczy jego samochód. Stałam tam, jak kto głupi, przeszło pół
              godziny. Jeżeli czatował na ciebie, musiał mnie widzieć. - Mógł myśleć, że nie
              pamiętasz tego starego peugeota. Ciemno było. A w ogóle to wcale cię nie było
              widać... - Czekaj! - przerwałam, bo coś mi się nagle przypomniało. - Mógł
              myśleć, że mnie tam wcale nie ma! Że wysiadłam i gdzieś poszłam! Trzasnęłam
              drzwiczkami... Minuta po minucie przeanalizowałyśmy cały mój pobyt na ulicy
              Rotmistrzowskiej. Rzeczywiście, Gaweł mógł myśleć, że mnie nie ma. Nie mógł
              przewidzieć, że złapię reflektorek, że go zdążę oświetlić. Stałam tyłem do
              drogi. W ciemnościach nie rozpoznałabym żadnego samochodu... - Poza tym, nie
              uważasz, że w tej chwili ten peugeot już nie ma żadnej plamy nigdzie? - dodała
              Baśka zjadliwie. - Możliwe, że ma nawet nowy błotnik i stare uszczelki. Przez
              jedną noc w samochodzie można zrobić cholernie dużo rzeczy. - Wygląda na to, że
              udowodni mu się usiłowanie morderstwa dopiero wtedy, kiedy spróbuje drugi raz.
              Nie jestem pewna, czy major pójdzie na koncepcję przynęty. Ściśle biorąc, w
              ogóle nie wiem, co zrobić z majorem. Baśka zaniechała wreszcie kontemplacji
              walca drogowego, oderwała głowę od ramy okiennej, usiadła prosto i zaczęła
              odzyskiwać energię. - Zastanowiłam się - rzekła z determinacją. - Marcin leży,
              ale trudno, nie ma innego wyjścia. Pozbyłam się złudzeń. Musimy natychmiast
              odesłać z powrotem wszystkie pieniądze! Od razu wiedziałam, że ma rację, moja
              dusza jednakże zaprotestowała gwałtownie przeciwko pogodzeniu się z definitywną
              utratą kolekcji cudownych znaczków. Rozsądek popadł w konflikt z duszą.
              Milczałam. - Albo ta cała heca wyjdzie na jaw, albo Gaweł nas w końcu wszystkich
              wymorduje - ciągnęła Baśka. - Obawiam się, że raczej nastąpi to pierwsze. Jedyne
              przestępstwo, jakie nam udowodnią, to przemyt, bo na wszystko inne nie będzie
              świadków. Niech kaktusami porosnę, jeżeli chociaż jeden waluciarz się przyzna,
              że poniósł jakiekolwiek straty. Ten parszywiec, Maciuś, dostał już swoje z
              powrotem, trzeba odesłać i resztę i wtedy znajdą się okoliczności łagodzące. Co
              do znaczków, to tajemnicy i tak się nie utrzyma, bo Marcin teraz nie pojedzie
              kupować. Przepadło. Cholera. Tyle wysiłku na nic...! Podzieliłam jej żal. Nie
              wytrzymałam i uczyniłam kilka uwag na temat lepszej organizacji imprezy. Ktoś
              mógł pojechać już wcześniej i dokonywać zakupów sukcesywnie. Należało nawiązać
              kontakt z jakimś solidnym filatelistą, ewentualnie z firmą. Sama bym to
              zrobiła... - Zawsze uważałam, że byłabyś bardzo przydatna - przyznała Baśka. -
              Ale mogłabyś wtedy przestać kochać milicję. A poza tym byłaś zajęta jakimś dnem.
              Nie rozpraszajmy się, trzeba teraz ratować sytuację, rób, co chcesz, ale załatw
              to odesłanie. I nie wiem, uciekniesz chyba albo się będziesz ukrywać, albo może
              najlepiej jedź do Związku Radzieckiego... - Zwariowałaś? Po diabła mam teraz
              jechać do Związku Radzieckiego? - Żeby cię major nie znalazł. Chyba sama
              rozumiesz, że najpierw te pieniądze muszą wrócić, a dopiero potem może się coś






              wykryć. Żeby nie było, że odsyłamy pod presją. - Słusznie, ale zauważ, że zwłoka
              działa na korzyść mordercy. - No to co? I tak przecież wiemy, kto to jest. A
              jeżeli major cię złapie, będziesz musiała odpowiadać na głupie pytania. Ja mogę
              łgać do upojenia, bo jestem winna, ale ty musisz mówić prawdę. Przyszło mi nagle
              coś nowego do głowy. Od początku byłam przecież najbardziej podejrzana. Mogę być
              nadal. Branie na siebie cudzej winy z bezinteresownej szlachetności nie jest u
              nas karalne. Major może uzyskać wszystkie niezbędne wiadomości, a że sprawcą
              czynów okaże się później inna osoba, to cóż szkodzi? Nikt mu przecież nie
              ucieknie. Baśka zaaprobowała mój pomysł z wielkim zapałem. - Zamknąć, to cię
              chyba nie zamknie, bo się będzie bał, że dostaniesz coś z zawieszeniem - rzekła
              pocieszająco. - Zamknie mnie w Tworkach - mruknęłam. - I wezwie psychiatrów. Nie
              będę mu się specjalnie dziwiła. - A propos dziwiła! - przypomniała sobie Baśka.
              - Teraz dopiero przestałam się dziwić, że oni sobie tak łatwo dawali radę z tą
              obstawą waluciarzy. Gaweł musiał mieć spółkę z Pierzaczkiem od samego początku.
              Mignęło mi w głowie, że jeżeli miał spółkę, to mnie się coś tu nie zgadza, ale
              zajęłam się czymś innym, bo też spadło na mnie przypomnienie. - W Saskim
              Ogrodzie ten łysy wcale nie siedział z klientem - poinformowałam Baśkę. - On tam
              siedział właśnie z Pierzaczkiem. Może i dobrze, że Paweł z Denatem ich nie
              napadli. - Żartujesz...!
              - Obejrzałam go sobie wtedy z bliska, bo przechodzili koło mnie. Dzwoniłam potem
              do was, żeby się dowiedzieć, co miały znaczyć te marsze wiosenne, bo za nic w
              świecie nie mogłam tego zrozumieć, ale nie było was w domu. Poza tym wiem, co
              było z tą willą na Goszczyńskiego. Muszę ci zdradzić tajemnicę. Opowiedziałam o
              perypetiach pana Karola z Kasią. Baśka odzyskała pogodę ducha. - Żebym ja się
              jeszcze dowiedziała, jakim cudem złapali nasz przemyt, byłabym już zupełnie
              szczęśliwa - westchnęła. - Gdyby nie to, bylibyśmy bezpieczni, nikt by nas nie
              skojarzył i nie musielibyśmy niczego odsyłać. Nie mogłabyś tego jakoś od majora
              wydostać? Jęknęłam i chwyciłam się za głowę. Nagle uprzytomniłam sobie ogrom
              swojego udziału w nieszczęściu. Rolmopsy...! To przecież te przeklęte rolmopsy
              spowodowały całą katastrofę, ruszyły lawinę podejrzeń, dały majorowi klucz do
              afery...! - Jezus Mario, to ja! - wyjęczałam rozdzierająco. - Nie, to Zosia...!
              Nie, to ten upiorny pan Sokołowski... Nie, no, skąd, jaki tam pan Sokołowski, to
              Alicja! Alicja i te jej cholerne śledzie...! Baśka przeraziła się śmiertelnie. -
              Rany boskie, oszalałaś, na umysł ci to wszystko padło! Opamiętaj się, jakie
              śledzie?! O Boże wielki, chcesz wody?! - Idź do diabła, jakiej wody, żeby ją
              piorun strzelił z jej jubileuszem! To śledzie! Cholerne śledzie Alicji wylały
              się na wasze dolary...!!! Po dość długiej chwili Baśce udało się ze mną dogadać.
              Dowiedziała się wszystkiego o rolmopsach i z kolei moim udziałem stało się
              przywracanie jej równowagi. Wreszcie jakoś przyszła do siebie, - Czy ta Alicja
              chociaż zdaje sobie sprawę z tego, co zeżarła? - spytała z rozgoryczeniem. - To
              były najdroższe śledzie świata! Okazuje się, że kosztowały przeszło pół miliona
              dolarów! Czy ona wie, że zeżarła pół miliona dolarów?!!! - Dowie się -
              zapewniłam ją. - Mogę ci ręczyć, że się dowie. Sama ją poinformuję przy
              najbliższej okazji. Uspokój się już i powiedz mi jeszcze jedną rzecz. Powiedz
              mi, ale teraz już prawdę. Dlaczego ten Dutkiewicz do mnie dzwonił? Baśka
              westchnęła, wygłosiła jeszcze parę uwag o śledziach i zapaliła papierosa. - On
              dzwonił do mnie. Nasza sąsiadka powiedziała mu, że jesteśmy na brydżu. Wcale
              nieprawda, byliśmy w Wilanowie, ale jej się pomyliło, bo już spała i powiedziała
              byle co. Że jesteśmy na brydżu u mojej przyjaciółki. Waldemar prawdopodobnie
              uznał, że to musisz być ty i zadzwonił do ciebie. Wyobrażam sobie, jak się to
              odbywało, oni się chyba do niego włamywali, a on, zamiast zaczaić się za
              drzwiami z jakim drągiem, usiłował się dodzwonić do mnie. Możliwe, że ich
              przedtem widział przez wizjer. Do niego to było podobne... Pokiwałam smętnie
              głową. Wyobrażenia Baśki mniej więcej zgodne były z moimi. Wierny do końca
              Waldemar, w obliczu śmiertelnego niebezpieczeństwa, nie wzywał na ratunek
              milicji, tylko próbował ostrzec swoje uwielbiane bóstwo. Wyszło mu może trochę
              nie najlepiej, bo w miejsce bóstwa znalazł mnie. Nie nadawałam się widocznie na
              bóstwo. - Przystępujemy do działania - zadecydowałam włączając silnik. - Muszę
              się zastanowić, dokąd jechać. Nie do domu, to pewne. - Czekaj! - przerwała
              Baśka. - Chciałam cię o coś zapytać. Co to jest Adrianampoinimerina? - Co...?! -
              Adrianampoinimerina. Słyszałam takie słowo od ciebie. Co to jest? Jakieś






              lekarstwo? - O Boże...! Czy ty mnie chcesz dobić ostatecznie? Był taki król na
              Madagaskarze. Miał tak na imię. Nie pamiętam, gdzie to czytałam, i nie pamiętam,
              kiedy panował. W każdym razie podobno jest to postać historyczna. Bo co? - Nic.
              Z czystej ciekawości spytałam. To właśnie było nasze hasło w tym szwedzkim
              banku... Jadąc powoli ulicą Gagarina, rozważałam kwestię bezpiecznego miejsca.
              Nie byłam pewna, czy major już nas nie szuka. Baśkę należało wyrzucić na placu
              Unii, nie zbliżając się do jej domu, po czym znaleźć telefon, z którego mogłabym
              zadzwonić do Alicji. Mój własny odpadał, Baśki też, Marcin i Janka nie wchodzili
              w rachubę, Zosię, na wszelki wypadek, również lepiej było omijać. Przyjaciół z
              telefonami miałam jeszcze dużo, nikt z nich jednakże o niczym nie wiedział i
              musiałabym za dużo wyjaśniać. Została mi Lalka. Lalka, oczywiście! Miała swój
              udział w aferze i była jedyną osobą, która mogła chętnie powitać sensacyjne
              wiadomości w środku nocy! Pojechałam zatem do Lalki. Nawet się bardzo nie
              przestraszyła, kiedy wyrwałam ją ze snu o pierwszej godzinie. Krótkie
              streszczenie wydarzeń w zupełności ją zadowoliło, wyrzuciła mnie razem z
              telefonem do drugiego pokoju i z powrotem położyła się spać, przykazując mi
              tylko zatrzasnąć drzwi przy wychodzeniu. Czekałam na połączenie z Kopenhagą w
              towarzystwie Samsona, leniwie rozwalonego na środku biurka. Alicję mój telefon
              nadzwyczajnie ucieszył. - Dobrze, że dzwonisz - powiedziała. - Słuchaj, czy
              kaktusy przy wsadzaniu się podlewa, czy też powinny się przyjąć na sucho? Ze
              strony Alicji nic nie mogło mnie zdziwić. - Obudziłam cię z botanicznego snu? -
              spytałam z zainteresowaniem. - A skąd! Wcale nie spałam. Przesadzam właśnie
              kwiatki. Z kaktusami nie mam doświadczenia i nie pamiętam, co się robi,
              musiałabym szukać w poradniku. Nie wnikając w przyczyny, dla których przesadza
              kwiatki o wpół do drugiej w nocy, udzieliłam jej stosownych informacji, po czym
              przystąpiłam do rzeczy. - Masz tam gdzieś mój czek, podpisany in blanco? - Mam.
              Bo co?
              - Powstrzymaj się od okrzyków zaskoczenia i rozmaitych komentarzy. Weź ten czek
              i jutro rano idź do banku. Spytaj, czy na moje konto nie wpłynęły pieniądze... -
              Chyba wpłynęły, bo przyszło dziś zawiadomienie. Nie zaglądałam do niego, gdzieś
              tu leży. - Bardzo dobrze. Wypełnij ten czek na to wszystko, co wpłynęło, na całą
              sumę. Nie wiem, ile to w tej chwili wypada w koronach, ale w dolarach powinno
              być około pięćset siedemdziesiąt dziewięć tysięcy. - Ile? - przerwała Alicja z
              niedowierzaniem. - Około pięćset siedemdziesiąt dziewięć tysięcy dolarów. W
              koronach to będzie chyba mniej więcej trzy i pół miliona. Podejmij wszystko. -
              Zwariowałaś? - zaniepokoiła się Alicja dość gwałtownie. - Nie. Podejmij
              wszystko, mówię... - Na litość boską, czym się tak urżnęłaś?! Przecież nie
              używasz alkoholu! - A prosiłam cię, żebyś się powstrzymała od komentarzy! Jak
              chcesz, możesz obejrzeć to zawiadomienie... - Nie mogę. Leży na biurku, a na nim
              stoją wszystkie kwiatki. - No więc jutro obejrzysz. Wypełnij czek i podejmij
              całość. - I można wiedzieć, co mam zrobić z trzema i pół milionami koron w
              gotówce? - spytała Alicja jakoś ostrożnie. - Postawić to dla ciebie na wyścigach
              czy wypchać sobie tiumiurę? - Nie, wysłać do Polski. Do Narodowego Banku
              Polskiego z przeznaczeniem na skarb państwa. Powtarzam, NBP, skarb państwa. Broń
              Boże, nie dla mnie na koszta podróży! Ma być nadawca. Niejaki Stanisław
              Wiśniewski, powtarzam, Stanisław Wiśniewski, adres obojętny. Najlepiej fikcyjny.
              Alicja szybko pojęła, że kryje się za tym jakaś krew w żyłach mrożąca tajemnica.
              W przekazaniu jakiejkolwiek sumy na skarb państwa polskiego nie mogła się
              dopatrzeć żadnego elementu przestępstwa, uznała zatem, że zaspokojenie mojej
              osobliwej zachcianki niczym jej nie zagraża. Poza tym wiadomo, że wariatów nie
              należy drażnić. - Dobrze. Kiedy mam to zrobić? - Najlepiej jutro bardzo rano,
              zaraz po otwarciu banku. Później zadzwoń i powiedz, jak ci wyszło. Aha,
              dopilnuj, żeby na przekazie nie było przypadkiem mojego nazwiska ani numeru
              konta, ani w ogóle nic mojego. Wyłącznie Stanisław Wiśniewski i nic więcej!
              Alicja, jak zwykle, okazała się niezawodna. Zadzwoniła już o jedenastej rano,
              komunikując mi, że przeprowadzona operacja finansowa sprawiła jej dużą
              satysfakcję. Wszystko załatwiła, jak trzeba. - Podałam adres Amalienborg -
              dodała chichocząc. Z trudem powstrzymałam się od uwagi, że Wiśniewskiemu nieźle
              się powodzi. Z ulicy Olkuskiej przeniósł się wprost do królewskiej rezydencji w
              Kopenhadze. Pochwaliłam pomysł. - Słuchaj, a tak między nami mówiąc, to kto to
              jest ten... - Nie wymieniajmy nazwisk - przerwałam szybko. - Nie mam pojęcia,






              kto to jest. To znaczy, ściśle biorąc on w ogóle nie istnieje, ale to nie ma
              znaczenia. - Dobrze, ale czekaj! Tam było tego więcej. Przeszło cztery
              miliony... Pomyślałam, że przeliczenie dolarów na korony jest pewnie trochę
              inne, niż sądziłam, i znów jej przerwałam. - Wszystko jedno. Mówiłam ci, że
              około. Przyjmij wyrazy wdzięczności od paru osób, którym coś niecoś uratowałaś.
              Szczegółów dowiesz się później i dopiero wtedy ci oko zbieleje!... Siedziałam w
              domu, bezskutecznie usiłując znaleźć przez telefon majora, wykazywanie
              inicjatywy uważałam bowiem za niezbędne. Dziwiłam się, że on mnie jeszcze nie
              szuka. Musiałam widocznie stać się najbardziej podejrzana, jak wiadomo,
              najbardziej podejrzanego łapie się na końcu. Zamiast majora zadzwoniła Lalka. -
              Nic nie zrozumiałam z tego, co mi wczoraj mówiłaś - rzekła z niezadowoleniem. -
              Opowiedz to jeszcze raz, bo mnie bardzo ta cała sprawa ciekawi. Kto kogo zabił,
              jak i dlaczego. A ja ci potem też coś powiem. Ale mów po kolei i jakoś
              logicznie. - Po kolei? Proszę bardzo. Najpierw dwóch facetów zamordowało jednego
              takiego w pobliżu mnie. Tych facetów on znał, ponieważ już wcześniej parę razy
              go napadli, no i rozpoznał ich. Okazało się, że zostali wynajęci do napadania
              przez trzeciego faceta... - Czwartego - poprawiła Lalka. - Dwóch i ofiara, to
              trzech, a ten jest czwarty. Liczę ich na palcach, żeby się nie zgubić. - Dobrze,
              przez czwartego. No i ten czwarty, chlebodawca, kazał go zamordować... -
              Dlaczego? - Sama się nad tym zastanawiam. Nie wiadomo. Może nieboszczyk
              dowiedział się o nim czegoś, może były inne przyczyny, na razie nie sposób
              odgadnąć. W każdym razie jedna osoba wykryła... - To już piąta. - Piąta, niech
              będzie, piąta osoba wykryła, że to on go kazał zamordować i on się dowiedział,
              że ona to wykryła. Postanowił ją też zamordować i przejechał ją samochodem,
              zaczaiwszy się uprzednio w odpowiednim miejscu. Tyle że nastąpiła pomyłka i
              przejechał całkiem kogo innego. - Szóstego...! - Szóstą. A piąta osoba żyje.
              Teraz należy po prostu zamknąć tego mordercę. I to wszystko. - A dlaczego się go
              jeszcze nie zamknęło? - Bo tylko ja wiem, kto to jest. A milicja jeszcze ze mną
              nie rozmawiała. - W takim razie powinien szybko zamordować i ciebie. Byłabyś
              siódma. - Owszem i dziwię mu się, że nie próbuje. Piąta osoba też wie, kto to
              jest, ale uzgodniliśmy między sobą, że nie ona to zezna, tylko ja. Mnie trochę
              głupio, bo ciągle nie mogę zrozumieć, dlaczego on kazał zamordować tamtego
              pierwszego. - A dlaczego go kazał napadać? - To była ta bandycka działalność na
              szkodę czarnego rynku. Napadano go w trakcie załatwiania transakcji z
              aferzystami i odbierano im pieniądze. On służył za przynętę. Czy może za
              pułapkę, nie wiem, jak to określić. W każdym razie był podstawowym elementem
              napadów. - A kto zabierał pieniądze? - Szef oczywiście. Ten chlebodawca.
              - Ten czwarty?
              - Ten czwarty. Morderca.
              - Nonsens - powiedziała Lalka stanowczo. - Musiałby upaść na głowę, żeby kazać
              mordować kurę, która mu znosi złote jajka. Wykluczone, żeby go kazał zamordować.
              Nie wierzę w to. Zmień koncepcję. - Nie mogę, to wszystko już się stało. - W
              takim razie przemyśl to jeszcze raz. Musi być siódmy. A co do tych napadów, to
              od razu ci mogę powiedzieć, że żadnych nie było. - Proszę? - zdziwiłam się. -
              Nie rozumiem, co mówisz. - To jest właśnie to, o czym cię miałam zawiadomić. -
              Lalka zaczęła się nagle okropnie śmiać. - Czekaj, nie mogę, przecież to czyste
              kino...! Nie było, rozumiesz, żadnych napadów, żadnych kradzieży, nic
              kompletnie! Rany, chyba pęknę...! - Uspokój się w tej chwili! - zażądałam
              surowo. - Nie denerwuj mnie! Mów, co to znaczy! - To znaczy, że dzwoniła do mnie
              Malwina. Wiesz, teściowa Samsona. Żona pana Karola. Prosiła mnie bardzo i z
              wielkim naciskiem, żebym sobie zapamiętała, że wcale ich nie okradli. Jej mąż po
              prostu zgubił sto złotych i myślał, że mu ktoś ukradł, a ona sobie tylko tak
              żartowała z nudów. A ci jego znajomi zwyczajnie uroili sobie coś po pijanemu,
              mylili się przy liczeniu pieniędzy, przeoczyli jakieś wydatki, w ogóle też
              żartowali, a tak naprawdę nikt nie poniósł żadnych strat. Nikt nikogo nie
              napadł. Nigdy w życiu o żadnych napadach nawet nie słyszeli. Nie wierzyłam
              własnym uszom. Pomyślałam, że Lalka się wygłupia. - Na litość boską, co za
              brednie mówisz?! - spytałam w osłupieniu i ze zgrozą. -Żadne brednie. Stwierdzam
              fakty. Mogę ci ręczyć, że nikt za skarby świata nie przyzna się do jednej
              utraconej złotówki. Nie ma ani jednej poszkodowanej osoby. Jest to wiadomość
              pewna, mur, beton, granit. Jak chcesz, to się teraz zastanów, co wobec tego






              robili ci dwaj, którzy zamordowali tego pierwszego. - Wiesz... W tej sytuacji to
              ja naprawdę nie wiem, co oni robili... -powiedziałam słabo, odzyskawszy głos. -
              Może też sobie coś uroili. - No chyba. Możliwe, że i zbrodni w ogóle nie było. -
              No nie. Zbrodnia była. Zwłoki wszyscy widzieli na własne oczy... - Ale drugiej
              zbrodni. Ta szósta... Zaraz, szósta! Tak, ta szósta osoba po prostu wpadła pod
              samochód przypadkowo... - Głupia jesteś, ja to też widziałam na własne oczy!
              Czekaj... Rany boskie...!!! W błyskawicznym skrócie pojawiły mi się nagle w
              pamięci wszystkie wiadomości, jakie kiedykolwiek posiadałam na temat przepisów
              prawa. Uświadomiłam sobie, co zrobiłam i jak wyglądam. To przecież ja
              zawiadomiłam majora o.kradzieżach i napadach! Jeżeli poszkodowani się wyprą, a
              efektów kradzieży i dowodów rzeczowych nie ma... Jasne, wymyśliłam to sobie,
              ubzdurzyłam, mam przecież wyobraźnię, posłużyłam się imaginacją dla draki i nie
              miałam nic lepszego do roboty, jak tylko lecieć do milicji i wprowadzać ją w
              błąd! Oczywiście, ja jedna przecież twierdziłam, że były kradzieże i napady!
              Wprowadziłam w błąd milicję i dowaliłam jej roboty! Dopiero za to się solidnie
              siedzi!... - Pojęcia nie mam, co zrobić - powiedziałam z rozpaczą. - Chyba też
              się wyprę wszystkiego. Żeby oni sparszywieli, ten cały margines społeczny. Nie
              mogłaś powiedzieć wcześniej? - Nic wcześniej nie wiedziałam. W ogóle najlepiej
              byłoby wszystko wiedzieć wcześniej. Gdybym wcześniej wiedziała że się do mnie
              wczoraj wybierasz, umówiłabym się z tobą u znajomych, bo samochód mam w
              warsztacie, tapicerkę robię i jestem spieszona. A nawet blisko ciebie byłam, na
              Płatowcowej. - Niedaleko mordercy - mruknęłam mimo woli, bo na Płatowcowej
              mieszkał Gaweł. - Co? Jakiego mordercy...?! A! Żadnego mordercy nie widziałam.
              Widziałam półgłówka. - Jakiego znowu półgłówka? - spytałam w roztargnieniu, bo
              już zaczęłam myśleć o sposobach wybrnięcia z okropnej imprezy. - Hałaśliwego -
              odparła Lalka. - Siedzieliśmy na tarasie i rozmawiać nie było można, bo ten
              półgłówek zagłuszał. Co on takiego zobaczył w tej telewizji, pojęcia nie mam,
              ale kwiczał tak, że echo niosło. Taki cienki chichot z siebie wydawał, hiii,
              hiiii! Widać go było przez otwarte okno, bo to sąsiedni dom, siedział sam przed
              telewizorem przy świetle, popijał koniaczek i kwiczał. Półgłówek, nic innego!
              Przeznaczone mi było widać przeżywać przy tej rozmowie wstrząs za wstrząsem. -
              Czekaj - powiedziałam pośpiesznie. - Tłusty był? - Kto? Ten półgłówek? Tłusty. I
              prawie łysy. I miał taką czerwoną wesołą mordkę. Gaweł...! Nikt inny! Nie mógł
              przecież mieszkać przy Płatowcowej drugi taki sam...! - Czekaj - powtórzyłam. -
              Czy nie stał na stoliku naprzeciwko okna taki wielki, czerwony wazon z chińskiej
              laki? - Czy z laki, to nie wiem, ale czerwony stał. Rzucał się w oczy. Bo co?
              Znasz go? - Czekaj. O której tam byłaś? To znaczy, o jakiej porze widziałaś tego
              chichoczącego półgłówka? - Rozumiem z tego, że jest to pewnie następna ofiara
              albo następny zbrodniarz - rzekła Lalka z: uciechą. - Niech pomyślę. Od
              siódmej... Nie, od wpół do ósmej. Piętnaście po dziesiątej zaczęło się gadanie o
              wychodzeniu, wszyscy patrzyli na zegarki. Do wpół do jedenastej tak siedział,
              możliwe, że dłużej, ale o wpół do jedenastej wyszłam. Z tego widzę, że on
              przechichotał dziennik, wiadomości sportowe, pogodę... Co on w tym widział?! -
              On ma oryginalne poczucie humoru. Boże wielki! Nic z tego wszystkiego nie
              rozumiem, znów się pogmatwało. Wiesz, możliwe że masz rację, chyba rzeczywiście
              zmienię koncepcję... - Zmień - poradziła mi Lalka. - I nie zapomnij, że żadnych
              napadów nie było! Zaniechałam poszukiwania majora. Czułam się gruntownie
              ogłuszona i całkowicie zdezorientowana. Owszem, można było przyjąć, że do
              rozjeżdżania Baśki Gaweł wydelegował jakiegoś zastępcę, ale przecież nie
              chichotałby przez cały wieczór! Trudno sobie wyobrazić, że rozśmieszyła go tak
              zbrodnia, popełniana na znajomej osobie! Na domiar złego Lalka miała rację,
              zamordowanie Dutkiewicza było z jednej strony beznadziejnym kretyństwem, albo
              nie miał z tym nic wspólnego, albo najzwyczajniej w świecie zwariował... Telefon
              od majora zastał mnie w trakcie miotania się od Gawła do waluciarzy i z
              powrotem. Usiłowałam przemyśleć wszystkie kwestie naraz i w ten sposób
              doprowadziłam chaos w umyśle na wyjątkowe szczyty. Zgodziłam się przybyć do
              niego za pół godziny, nie będąc w stanie wymyślić żadnego pretekstu dla zwłoki,
              dopiero w drodze przyszło mi do głowy, że mogłam mieć przecież atak
              czegokolwiek, chociażby wątroby. Major popatrzył na mnie takim wzrokiem, że
              słowa same wyfrunęły mi z ust. - To nie był pan Rakiewicz - powiedziałam
              pośpiesznie. - Pan Rakiewicz przez cały wieczór siedział przed telewizorem i






              chichotał. Moim zdaniem trzeba znaleźć Franka i Wieśka i w tym wszystkim ma swój
              udział ten cały Pierzaczek. Spółkę wykluczam, gdyby mieli ze sobą spółkę, nie
              czepialiby się moich opon... Major poruszył się, odsunął krzesło od biurka,
              gestem zaprosił mnie do zajęcia miejsca, sam usiadł i odchylił się do tyłu. -
              Czy można wiedzieć, o czym pani mówi? - spytał uprzejmie, wciąż patrząc na mnie
              jakoś dziwnie. Opamiętałam się troszeczkę. - O wszystkim naraz, przyznaję, ale
              rzecz w tym, że nic nie rozumiem. - I stara się pani wszelkimi siłami, żebym ja
              też nic nie rozumiał. Co oznacza ten pan Rakiewicz przed telewizorem? - O Boże
              drogi, chodzi mi o to, że nie mógł być wczoraj w Wilanowie, skoro siedział przed
              telewizorem! - A pani myślała, że był? - No pewnie! Przecież poznałam tego
              peugeota! Major zaniechał kiwania się na krześle. - Aaaa...! To jednak pani tam
              była! Tak się właśnie domyślałem, chociaż świadkowie nie rozpoznali pani
              samochodu. Widziała pani ten wypadek? Zatchnęło mnie. Wypadek...! Czy ta Lalka
              miewa jasnowidzenia...? Nie było napadów, nie ma drugiej zbrodni... - Pan to
              nazywa wypadkiem? - spytałam grzecznie i bardzo ostrożnie. - A pani jak by to
              nazwała? Przezornie milczałam. Major znów zaczął się kiwać.
              - Liczni świadkowie stwierdzili, że zamieszkała w pobliżu osoba w starszym
              wieku, bardzo niezrównoważona, upadła na drodze, prosto pod przejeżdżający
              samochód - powiedział, patrząc już nie na mnie, lecz w przestrzeń. - Możliwe, że
              się potknęła. Poniosła śmierć na miejscu. Kierowca zbiegł. W pobliżu miejsca
              wypadku stał drugi samochód, który przez jakiś czas oślepiał nadbiegających.
              Odjechał przed przybyciem milicji. Chętnie posłucham, co pani ma na ten temat do
              powiedzenia. Milczałam nadal. Major przecież wiedział, że Baśka była w
              Wilanowie, sama mu o tym powiedziałam. Niemożliwe, żeby nie trafił do jej
              ciotki, żeby nie sprawdzono tam, skąd się wzięła wariatka na drodze, niemożliwe,
              żeby nikt nie wspomniał o szalu i kapeluszu. Niemożliwe, żeby nie miał żadnych
              skojarzeń! Major porzucił przestrzeń i spojrzał znów na mnie. - Pomogę pani -
              rzekł zimno. - Przypuszczenia, że to pani była sprawcą wypadku, nie są wysuwane.
              Mogła pani być najwyżej wspólniczką sprawcy. Te pani długie światła skutecznie
              zniweczyły wszelką widoczność... Ze zdenerwowania umysł mi nagle ruszył. - Niech
              pan przestanie robić ze mnie głupiego balona - powiedziałam gniewnie. - Nonsens!
              Gdyby pan nie kojarzył tego wypadku z całą aferą, wogóle by pan o nim nie
              wiedział! Nie zajmuje się pan wszystkimi wypadkami drogowymi w mieście i
              okolicach! Skoro pan o nim wie, to znaczy, że wie pan i resztę! - Jaką resztę? -
              Wie pan, że pojechałam do Wilanowa po Baśkę, tfu, po panią Makowiecką, wie pan,
              że stałam tam trzy kwadranse tyłem do tej drogi, wie pan, że wariatka ukradła
              jej kapelusz, powinien pan wiedzieć, że go oświetliłam! Chyba, że ci świadkowie
              byli ślepi i niedorozwinięci! Odjechałam przed milicją, bo się okropnie
              zdenerwowałam Gawłem! I teraz widzę, że słusznie! - Teraz niech pani powie to
              wszystko spokojnie i po kolei, tak jakbym o niczym nie wiedział. Przyznaję, że
              istotnie miałem pewne skojarzenia. Słucham. Opowiedziałam wszystko po kolei,
              trzymając się ściśle faktów. Opisałam starego peugeota. Na zakończenie stanowczo
              podkreśliłam, że Gaweł przez cały wieczór nie opuszczał swojego mieszkania. - I
              uważa pani, że on ją przejechał specjalnie? - spytał major. - Uważa pani, że to
              nie był wypadek, tylko morderstwo z premedytacją? - Nie wiem - odparłam,
              stanowczo zdecydowana unikać jakichkolwiek insynuacji. - Chwała Bogu, było
              ciemno. Wariatka była nieobliczalna. Biegli niech się mądrzą, nie ja. - I
              myślała pani, że to była Makowiecka, tak? Przez ten kapelusz? - I szal. Baśka
              jest drobna i szczupła, wariatka była podobnej postury. Szła od strony ciotki,
              każdy by tak pomyślał. - I dlatego doszła pani do wniosku, że to pan Rakiewicz
              usiłował zabić panią Makowiecką? Dlaczego miałby ją zabijać? - Sama się dziwię.
              To jest, tego... Chciałam powiedzieć, że nic podobnego, nie doszłam do żadnego
              wniosku! W ogóle niech pan nie zwraca uwagi na moje wnioski! - Przeciwnie, pani
              wnioski są szalenie interesujące... - Nie mam żadnych wniosków! Mam urojenia!
              Niech pan weźmie pod uwagę, że jestem niezrównoważona umysłowo! Nie można się
              opierać na tym, co mówię! Major kiwnął się do tyłu i oparł o ścianę między
              oknami. - A owszem, to prawda. Co pani wie o kradzieży, dokonanej w domu
              niejakiego Lenarczyka i w domu niejakiego Dromadera? Ogarnęła mnie desperacja
              najlepszego gatunku. - Nic nie wiem. Słyszałam jakieś plotki, ale mogłam źle
              usłyszeć i głupio sobie wydedukować. Możliwe, że żadnej kradzieży nie było. Może
              mnie pan zamknąć od razu, za fałszywe zeznania grozi kara do lat pięciu. - No






              właśnie, grozi. Co się działo z tą całą zrabowaną forsą? - W ogóle nie jestem
              pewna, czy była rabowana jakaś forsa... - Kto napychał tym te poduszki,
              niedźwiedzie i materace? Kto adresował przesyłki od Wiśniewskiego? Kto
              zaangażował tego Franka i Wieśka? Kto zaangażował Dutkiewicza w charakterze
              naganiacza? Wyglądało na to, że major wie już wszystko. Rozpaczliwie usiłowałam
              znaleźć jakieś wyjście, wykombinować coś, co pozwoli doczekać pieniędzy od
              Alicji. Niech ten cholerny skarb państwa dostanie swoje, wtedy będzie można
              inaczej rozmawiać! - Gdybym to wszystko robiła ja sama, to co by było? -
              spytałam ostrożnie. - Nic wielkiego - odparł major niedbale. - Nakaz jest już
              dawno przygotowany, trzeba tylko wpisać nazwiska. Zwlekam z tym, bo... Pchnął
              krzesło do przodu, oparł się na stole i pochylił ku mnie. - Coś pani powiem -
              rzekł nagle innym tonem. - W całej mojej karierze przytrafiło mi się jeden raz,
              a i to we wczesnej młodości, że zamknąłem człowieka, którego sąd potem
              uniewinnił. Postanowiłem sobie, że nigdy więcej. Mam takie śmieszne ambicje, wie
              pani, hobby takie... Dlatego to szacowne grono pani przyjaciół jest jeszcze na
              wolności i dlatego nie zamknę i pani, nawet jeśli mi tu pani przysięgnie, że
              własnoręcznie zamordowała pani tego Dutkiewicza. Powiem pani więcej. Dzięki tej
              całej aferze mam nadzieję dopaść wreszcie faceta, o którym od lat wiem, że jest
              czymś w rodzaju zawodowego mordercy i któremu do tej pory nie mogłem tego
              udowodnić. Chyba się potknął tym razem. Dlatego uprzejmie proszę, niech się pani
              przestanie wygłupiać i niech pani wreszcie powie, o co tu właściwie chodzi? Kto
              wymyślił ten interes? Jak to się wszystko odbywało, szczegółowo i po kolei?
              Teraz popadłam w straszliwe zakłopotanie, bo wszelkimi siłami chciałam mu pomóc,
              równocześnie jednak musiałam ratować tamtych czworo. Myśl o Gawle napełniała
              mnie zgrozą. -Ten morderca to pan Rakiewicz...? - spytałam niepewnie, trochę
              nieswoim głosem. Major nie odpowiadał, przyglądał mi się w milczeniu.
              Zastanawiałam się przez chwilę. - Według mojego rozeznania, Franka i Wieśka już
              pan ma - powiedziałam po namyśle. - Oni powinni wiedzieć najlepiej. Niech
              powiedzą, kto ich wynajął i do czego. Ja też panu powiem wszystko, co pan
              zechce, ale na miłosierdzie pańskie, nie teraz! Za tydzień! - Dlaczego za
              tydzień? - zirytował się major.
              - Bo za tydzień będzie dowód... Jakby tu powiedzieć... Nastąpi rehabilitacja
              przestępców... - Jaka rehabilitacja, do diabła, ofiary zmartwychwstaną czy co?!
              - A, nie. Ja nie o tym mówię. O zbrodni, to sam pan wie, że ja nic nie wiem. Mam
              na myśli okoliczności towarzyszące... Major na chwilę zamknął oczy, opanował się
              i otworzył je. - Dokładnie proszę. Jakie okoliczności towarzyszące? - Te
              poduszki, no, ten przemyt. Chodzi mi o to, że się okaże, że to nie było na
              szkodę państwa, tylko przeciwnie... Działalność na korzyść państwa... O rany
              boskie, nie mam do pana siły, dobrze, odmawiam zeznań, niech mnie pan zamyka na
              ten tydzień! Podobno warunki sanitarne są zupełnie niezłe, może jakoś
              przetrzymam. Major znów przeczekał chwilę z zamkniętymi oczami. - O Franku i
              Wieśku proszę. Wszystko, co pani o nich wie. W kwestii Franka i Wieśka nie
              miałam oporów. Przekazałam mu wszystkie informacje uzyskane od Baśki, razem ze
              szczegółami, dotyczącymi Pierzaczka. Nagle przypomniałam sobie coś jeszcze. -
              Nie wiem, czy to ma związek, ale do pana Rakiewicza przyjeżdżał mechanik z
              Sadyby. Z jakiegoś prywatnego warsztatu. Robił mu wszystkie przeglądy i naprawy
              u niego w garażu, on tam ma kanał, zatrudniał go w godzinach nadliczbowych. Ten
              mechanik miał na imię Franek. Nigdy go nie widziałam na oczy, raz tylko
              słyszałam, jak wrzeszczeli do siebie. Nie wiem, czy to ten sam. Major jakby się
              nieco ożywił, popatrzył na mnie z mniejszym obrzydzeniem. - Kiedy to było? - A
              tak ze dwa lata temu.
              - A ten przemyt, to mówi pani, odbywał się na korzyść państwa, tak? - Stanowczo
              tak. - Doskonale. Po prostu coś nadzwyczajnego. Dziwię się, że nie chce pani
              opowiedzieć o tak szlachetnej działalności. A my tu sobie głupio wyobrażamy, że
              popełniane jest przestępstwo... - Ja się dziwię, że pan mnie pyta o Franka i
              Wieśka - przerwałam, wielce zdegustowana jego tonem. - Dlaczego pan nie spyta
              pani Makowieckiej? Ona ich znała osobiście. - Na to pytanie może odpowiedzieć
              pani Makowiecka. Wracając do tematu... Jak wyglądał ten człowiek, który
              podsłuchał w Słowiańskiej rozmowę o Pierzaczku? Mimo oszołomienia i
              zdenerwowania odczułam dla majora coś w rodzaju podziwu. Tak dokładnie
              zapamiętał moje zeznania, na które, zdawałoby się, nie zwrócił uwagi...? -






              Średniego wzrostu, szczupły, miał rzadkie, jasne włoski, uczesane z
              przedziałkiem na środku. I czerwony szaliczek. Przyjrzałam mu się, jak lazł w
              moją stronę przez pół sali. Taki trochę rozklapany nos i niebieskie oczka.
              Więcej nie zauważyłam. - Poznałaby go pani? - Chyba tak. Szczególnie w tym
              czerwonym szaliczku...
              - Co mają wspólnego pani opony z jakąś spółką? Z jaką spółką? Zanim sobie
              przypomniałam, że przecież odmawiam zeznań, zdążyłam odpowiedzieć. - Już od
              dawna zgaduję, kto ciął moje opony. Podejrzewałam spółkę pana Rakiewicza z
              Pierzaczkiem. Odpada. Pan Rakiewicz mnie zna i dobrze wie, że wystarczy byle co,
              żebym natychmiast narobiła okropnego zamieszania. Gdyby współdziałał z
              Pierzaczkiem, powiedzieliby mu, że należy mnie omijać szerokim łukiem. - W czym
              współudział.
              - W czymkolwiek. W wynajmowaniu Franka i Wieśka. W tych maginowanych napadach.
              Nie wiem, w czym. - Pan Rakiewicz też uczestniczył w tej działalności na korzyść
              państwa? - O Boże... nie wiem. Nie jestem pewna, czy tak można nazwać... To
              znaczy... Aha, prawda, odmawiam zeznań! Na tym stanęło. Major, człowiek
              nieobliczalny, zamiast mnie udusić albo dostać apopleksji, albo od razu zamknąć,
              wpadł w doskonały humor. Nie zmuszał mnie do zmiany zdania. Natychmiast
              zadzwoniłam do Baśki, nie bawiąc się już w żadne konspiracje i domagając się od
              niej odpowiedzi, dlaczego major mnie pyta o sprawy, które ona zna znacznie
              lepiej. - Pewnie dlatego, że ode mnie trudno mu coś usłyszeć - odparła
              spokojnie. - Odmówiłam zeznań. - Oszalałaś?! Dlaczego? - Bo ciągle nie mogę się
              połapać, do czego powinnam się przyznać, a do czego nie. Poza tym nie podoba mi
              się zwalanie całej winy na tych dwóch chłopaków. - Franka i Wieśka? - Franka i
              Wieśka. Wiesz, ja ich naprawdę kiedyś znałam i nie potrafię sobie wyobrazić,
              żeby tak z zimną krwią, dla draki, poszli i zamordowali Waldemara. Oni byli nie
              tego gatunku. Innego. Zastanawiałam się nad tym, cały czas tu siedzę i
              zastanawiam się nad tym. Pobić kogoś, owszem, zrobić zamieszanie, zrobić takie
              coś jak z tymi napadami, obłupić waluciarza czy innego gangstera, sama
              przyjemność! I jeszcze ze świadomością, że obłupiony nie poleci do milicji. Ale
              Waldemar był porządny człowiek, to po pierwsze, a po drugie nie zabić! Mowy nie
              ma, nie zrobiliby tego za żadne pieniądze i nawet po pijanemu! - Mogli myśleć,
              że Waldemar jest też aferzysta - zauważyłam. - Ostatecznie widywali go ciągle w
              odpowiednim towarzystwie... - No więc zgodzę się, że poszli nalać go po pysku.
              Ale nie zamordować! Coś mi się nagle przypomniało. Otworzyłam usta, żeby to
              powiedzieć, i zamknęłam je czym prędzej. Major mógł mi dużo darować, zdradzenia
              tajemnicy jednakże chyba by mi nie przebaczył - Wiesz co - powiedziałam z
              namysłem - może jednaKzmień zdanie. Idź i powiedz to wszystko majorowi. -
              Powiedziałam mu to. Powiedziałam mu o nich wszystko z tego okresu, kiedy ich
              znałam. Oni właśnie wtedy już się przestali wygłupiać i pracowali jak ludzie,
              bez żadnych chuligańskich wyskoków, bo się właśnie zrobili pełnoletni i wcale
              nie mieli ochoty siedzieć. Powiedziałam szczerą prawdę, że to byli porządni
              faceci. Na wszystkie inne tematy odmówiłam zeznań. Pokręciłam głową, chociaż
              Baśka nie mogła mnie widzieć. - Nie. To za mało. Idź i powiedz mu wszystko to,
              co teraz powiedziałaś do mnie. Jeżeli nie chcesz ich wrobić ostatecznie, zrób
              to. Ja ci radzę. - Ty coś wiesz? - zainteresowała się Baśka. - Ja się czegoś
              domyślam. I naprawdę uważam, że powinnaś to zrobić. Idź do majora i powiedz mu
              to. - Dochodzi szósta. Rzeczywiście uważasz, że on tam jeszcze siedzi, w tej
              swojej komendzie? - Nie wiem. Możliwe. Możesz zadzwonić i zapytać. Baśka wahała
              się przez chwilę. - Dobrze - zdecydowała wreszcie z niechęcią. - Pójdę do tej
              paszczy lwa. Na twoją odpowiedzialność. Ale na wszystkie inne tematy nadal
              odmawiam zeznań... Major nie składał mi na bieżąco raportów o czynionych przez
              siebie postępach, nie miałam zatem pojęcia, co się dzieje. Wiedziałam tylko, że
              Marcin, Donat i Paweł, przesłuchiwani jakoś dziwnie łagodnie, również z
              nadzwyczajną zgodnością odmówili zeznań. Po dwóch dniach znienacka wpadł do mnie
              Gaweł. Co przeżyłam na jego widok, lepiej nie mówić. - Słuchaj no, kto nagadał w
              milicji jakichś głupot o moim samochodzie? - zaczął już w przedpokoju. - Nie ty
              czasem? Czy może ta twoja Baśka? Podobno czaiłem się po jakichś polach i rowach,
              żeby rozjeżdżać rozmaite stare paralityczki. Co to znaczy? Nie było łatwo
              udzielić odpowiedzi na to pytanie. Przyszło mi na myśl, że może to jednak nie on
              jest tym zbrodniarzem majora, skoro jeszcze nie siedzi. Moje wewnętrzne rozterki






              nieco złagodniały. - Jeśli nawet nie ty, to w każdym razie rozjeżdżał je twój
              peugeot - odparłam z determinacją. - Widziałam to na własne oczy. - I już nie
              miałaś nic lepszego do roboty, tylko lecieć z tym do glin?! Nie mogłaś przedtem
              mnie o tym powiedzieć?! - Zwariowałeś? Żebyś i mnie rozjechał...?! Gaweł z
              impetem usiadł na fotelu i zagapił się na mnie z wyrazem twarzy trochę
              stropionym, trochę oszołomionym, trochę rozbawionym, a trochę wściekłym. - Czy
              tobie coś nie zaszkodziło? - spytał wreszcie z troską. Wzruszyłam ramionami.
              Gaweł nadal się gapił. - Ty, słuchaj no. Gadaj po ludzku. Faktycznie widziałaś
              mojego peugeota? - Widziałam. - Gdzie? I jak to było?
              Nadal zdeterminowana, opowiedziałam mu, jak było. Uczciwie przyznałam, że wiem o
              posiadanym przez niego na ten wieczór alibi. Gaweł słuchał ze zmarszczonymi
              brwiami. - To sukinsyn - powiedział z irytacją i dodał obszerne, malownicze
              zdanie, dokładniej precyzujące postać owego sukinsyna. - A ja, kretyn, nie
              odebrałem mu klucza od garażu! Ale do głowy mi nie przyszło, że mi zrobi takie
              świństwo! -Kto? - Franek. Ten mechanik. Parę lat u mnie robił i najmniejszej
              śrubki nie podwędził. Zaufanie, cholera, miałem do niego, jełop taki. Peugeot w
              ogóle był nie na chodzie, wcale nie wiedziałem, że go zrobił, ty masz pojęcie?
              Zrobił wóz i wcale mi o tym nie powiedział! I rąbnął go po to, żeby przejechać
              jakieś próchno! - Myślisz, że to Franek ją przejechał? - E tam, Franek! Pożyczył
              komuś. Nawet i to nie, wcale sam nie brał wozu, tylko klucz komuś zostawił.
              Żebym ja go w ręce dostał... Skąd ci do łba strzeliło, że to ja byłem?! - No jak
              to skąd, poznałam twój samochód, a poza tym, nie przejeżdżałeś przecież obcej
              osoby, tylko Baśkę! - Co...?! - Baśkę. Polowałeś na Baśkę.
              Gaweł mrugał oczami. Rzeczywiście wyglądał tak, jakby myśl o zamordowaniu Baśki
              była od niego najodleglejsza w świecie. Zaczęło mi coś błyskać. - Po jaką ciężką
              cholerę miałbym przejeżdżać Baśkę?! - spytał ze śmiertelnym zdumieniem. W
              kwestii zamordowania Dutkiewicza miałam}już swoje zdanie i Gawła z tego
              wykluczyłam. Skoro nie zamordował Dutkiewicza, chęć uciszenia Baśki jako świadka
              odpadała. Pozostawał jedynie motyw zemsty. - Przez zemstę - powiedziałam z
              westchnieniem. - Odkryłeś tę kombinację z forsą i szlag cię trafił. Utłukłeś ją
              w Amoku. - Jaką, jak rany, kombinację z forsą...?!!! - Nie wygłupiaj się, ja
              wiem wszystko. Sprzątnęli ci sprzed nosa pieniądze, które były na tym szwedzkim
              koncie. Adrianampoinimerina. Zdenerwowałeś się i chciałeś się na niej zemścić.
              Gaweł nadal gapił się na mnie. W wyrazie jego twarzy na pierwszy plan zaczęło
              się wybijać rozweselenie. - Żeby ją cholera wzięła, wszystko ci wypaplała...
              Sprzątnęli forsę, mówisz? Rychło w czas się ocknęli, przecież ja swoje zabrałem!
              A oni mnie chcieli wykantować? Hi, hiii...! Trochę zbaraniałam. Alicja mówiła
              przecież, że jest więcej... - Nic nie rozumiem. Podjęli wszystko, co wysłali, i
              rachunek się zgadza. Może ci się coś pomyliło? - Mnie się pomyliło?! Kota masz?!
              Słuchaj no, uprzedzam cię, że ja rozmawiam z tobą w cztery oczy i jakby co,
              wszystkiego się wyprę. Świadka nie masz, hi, hi! I powiadasz, że chciałem tę
              Baśkę rozmazać po asfalcie, bo mi podwędzili moją dolę? Hiii, hiii! - Nie po
              asfalcie, tylko po piaszczystej drodze... - O niech ja skonam, hi, hiii! Głupia
              jesteś! W życiu bym takiego kretyństwa nie zrobił! Też nie rozumiem, skąd im się
              tam tej forsy namnożyło, ale że mojego nie wzięli, to pewne! Hi, hiii! Teraz już
              zbaraniałam do reszty. Pozostawiłam na uboczu tematy finansowe, uznawszy, że w
              tej chwili jest to nie do rozwikłania. Cud zapewne nastąpił albo coś w tym
              rodzaju. Zajęłam się Frankiem. Gaweł o Franku nie życzył sobie dyskutować. - O
              żadnych napadach nic nie wiem - oznajmił stanowczo. - Hi, hi! Franek mi robił
              wozy i tyle. Nic więcej. Skąd ci się w ogóle wzięły jakieś napady, gdzie ty masz
              jakiego napadniętego?! Coś ty?! Przyśniło ci się, hii, hiii! - Ale Dutkiewicz
              przecież nie żyje! - zniecierpliwiłam się. - Zamordowali go! Dlaczego go
              zamordowali?! - A cholera wie. Może się komu z twarzy nie spodobał? - A twój
              peugeot? Ktoś go wziął przecież! Siedziałeś w domu, jak ten pień, nic nie
              widziałeś, nie słyszałeś?! Ogłuchłeś?! - A to ci powiem, że się sam zastanawiam.
              Słyszeć, nie słyszałem, bo mi telewizor bełkotał, ale tłumik to on miał dobry.
              Silnik mu chodził bez szmeru, mogłem nie słyszeć. Wyjazd z garażu mam z drugiej
              strony. Ale widziałem jakiegoś pacana, jak poszedłem do kuchni, tylko że to było
              wcześniej, piąta była chyba albo coś koło tego. Spojrzałem, bo mi się pętał koło
              bramy, pijany w drzazgi, nawet pomyślałem, czyby nie wjechać mercedesem, ale mi
              się nie chciało. - A gdzie stał mercedes? -Na ulicy, przed oknami. Nie chce mi






              się ciągle tej bramy otwierać i zamykać, niech ją szlag trafi. - A ten pijany
              jak wyglądał? - Co ty mi tu przesłuchanie urządzasz, już mnie gliny o to pytały,
              dziesięć razy będę powtarzał? - Ja ci powtórzyłam sprawozdanie z katastrofy! -
              No dobra, niech ci będzie. Pijus jak pijus. Przypomniałem sobie, bo mnie
              maglowali. Blondynek, kurza jego twarz, zagłodzony, hi, hi! Za to elegancki,
              portki miał obrzęchane i czerwony fontaż... I w tym momencie pojęłam, że
              właściwie wiem już wszystko. Major też wiedział wszystko. Był w sytuacji o tyle
              gorszej ode mnie, że ja mogłam poprzestać na wiedzy, on natomiast musiał zebrać
              niezbite dowody... Po następnych trzech dniach Narodowy Bank Polski zawiadomił o
              wpłynięciu na skarb państwa sumy przeszło czterech milionów duńskich koron,
              nadesłanych z Kopenhagi przez Stanisława Wiśniewskiego, zamieszkałego w
              apartamentach królowej Małgorzaty, zapewne w charakterze sublokatora. W
              przeliczeniu na dolary wynosiło to siedemset szesnaście tysięcy. Major wezwał
              mnie na rozmowę natychmiast. - Jeżeli pani nie wie o tej darowiźnie, to ja
              jestem cesarz chiński - oznajmił sucho. - Pojutrze upływa ten tydzień zwłoki,
              ale może zacznie pani mówić już dziś? Ulgę, jakiej doznałam, całkowicie
              przygłuszyło osłupienie. - Ile pan był uprzejmy powiedzieć? Siedemset szesnaście
              tysięcy? - Ściśle biorąc, siedemset szesnaście tysięcy, dwieście osiemdziesiąt
              sześć dolarów i dwadzieścia cztery centy. - No proszę! - wyrwało mi się. -
              Państwo ludowe zarobiło na tym interesie prawie sto czterdzieści tysięcy
              dolarów! Można powiedzieć, na czysto. Nie uważa pan, że to całkiem nieźle? -
              Państwo ludowe zarobiło... Co pani chce przez to powiedzieć? Co to w ogóle
              znaczy? Spłynęło na mnie nagle nadprzyrodzone natchnienie. - To znaczy, że ma
              pan tu niezbity dowód tej działalności na korzyść skarbu państwa. Dolary zostały
              przeszmuglowane na Zachód w celu pomnożenia majątku narodowego, wie pan, w tych
              kapitalistycznych krajach robi się rozmaite interesy i pieniądze się mnożą. No i
              właśnie zostały odesłane. Przemycono pięćset siedemdziesiąt dziewięć tysięcy, a
              odesłano siedemset szesnaście, zyskując sto ileś tam... Niech pan sobie
              odejmie... Major wyglądał, jakby stracił mowę. Wyraźnie chciał coś powiedzieć i
              w żaden sposób nie mógł. Nie pojmując, co się tam właściwie stało z tym kontem i
              jakim cudem suma się powiększyła, sama okropnie zaskoczona, twardo agitowałam
              dalej. - Może pan ich zamknąć, oczywiście, przemyt jest przestępstwem, nikt mu
              nie zaprzecza, ale gdzie pan ma szkodliwość społeczną czynu? Gdyby wszyscy
              popełnili tylko takie przestępstwa, poroślibyśmy w pierze! Zechce pan wziąć pod
              uwagę, że przemycane to było wyłącznie w celu przysporzenia dóbr materialnych,
              nikt nie jest pokrzywdzony, a sprawcy nie chcieli się przyznać przez skromność.
              Mogą się przyznać, jeżeli panu na tym zależy. Korzyść ekonomiczna całego
              przedsięwzięcia jest niewątpliwa i na pana miejscu ja bym tego kapitalistom nie
              odsyłała, dewizy są nam potrzebne... Major odzyskał głos. - Niech pani
              zamilknie, na litość boską!!! Przecież ja oszaleję! Chce pani we mnie wmówić, że
              oni... Rany boskie...! Posłusznie milczałam. Major odzyskał także równowagę. -
              Czy mam rozumieć, że pani twierdzi, że dokonano przemytu walorów obcych w ilości
              ponad pół miliona dolarów w celu powiększenia tego kapitału drogą operacji
              finansowych i odesłania go z powrotem? - No właśnie. Coś w tym rodzaju. - I ja
              mam w to uwierzyć?
              - Może pan nie wierzyć, jak pan nie chce. Dowody są czarno na białym. Siedemset
              szesnaście milionów... tego, przepraszam chciałam powiedzieć tysięcy. Poza tym
              sam pan wie, że sukcesywnie odsyłano kolejne drobniejsze sumy, właśnie po to,
              żeby nie było nieporozumień. Żeby od początku było wiadomo, że chodzi o korzyści
              dla skarbu państwa. - Wiśniewski... - powiedział major głuchym głosem. -
              Wiśniewski, właśnie. Zwracam panu uwagę na jeszcze jedną drobnostkę. Odesłali
              całą sumę. Mogli odesłać mniej, przecież pan nie wie, ile przemycili, nikt nie
              wie. Nikt by tego nie udowodnił. - To skąd wiadomo, czy odesłali wszystko...? -
              Jeżeli ma pan wątpliwości, może pan sprawdzić. Oni panu chętnie podadzą numer
              konta... pardon, nie numer, tylko hasło. Może pan wysłać kogoś do Szwecji, niech
              sprawdzi, czy tam coś zostało... Major odetchnął głęboko, pomilczał chwilę,
              odepchnął się od biurka i zaczął się kiwać na krześle. Najwidoczniej przetrzymał
              wstrząs i przyszedł już do siebie. - W porządku - rzekł. - Przyznaję, że ta
              druga połowa przestępstwa jest trochę dziwna. Chciałbym wiedzieć, skąd oni brali
              te przemycane dolary. Może mi pani to uprzejmie wyjaśnić? - Nie mogę. -
              Dlaczego?






              - Bo nie wiem. Myślałam, że wiem, ale okazuje się, że nie wiem. Niech oni panu
              sami wyjaśnią. - Oni, to znaczy kto? - Pani Makowiecka na przykład.
              - A nie pan Tarczyński?
              - Może być pan Tarczyński. Mnie wszystko jedno. - A"pan Rakiewicz? Pan Rakiewicz
              nie przemycał. A, pan Rakiewicz nie przemycał... To co robił? Nie wiem. Może
              służył cennymi radami? Pan Rakiewicz jest człowiekiem interesu... - Naprawdę
              musi pani utrudniać mi śledztwo? Nie może pani ze mną normalnie rozmawiać?
              Zawahałam się, pomyślałam i postanowiłam mówić prawdę. - Nie mogę. To znaczy,
              rozmawiać z panem mogę, ale żadnych zeznań składać nie będę. Niewinna tu jestem
              wręcz do obrzydliwości i nikt mnie nie oskarży o nic poważnego, nawet jeśli
              odmówię wszelkich wyjaśnień. Niczego świadkiem nie byłam, nic nie widziałam na
              własne oczy, ściśle biorąc, do końca o tej całej aferze wiedziałam mniej niż
              pan. Domyślałam się różnych głupot, na przykład jakiś czas trwałam w mniemaniu,
              że pan Rakiewicz jest mordercą. Na domiar złego parę razy wprowadziłam pana w
              błąd swoimi domysłami. Żadnych dowodów nie ukryłam, bo nigdy żadnych nie miałam.
              Krótko mówiąc, mogę odmówić zeznań. Prywatnie panu powiem, że źródło, z którego
              czerpano to przemycane mienie, za nic w świecie się nie przyzna, a co za tym
              idzie przemytnicy też się nie przyznają. I co z tego wyniknie? Załóżmy, że ja
              powiem, że ukradziono to panu Dromaderowi, temu z Goszczyńskiego. Pan Dromader
              kategorycznie zaprzeczy, sprawcy również zaprzeczą, mnie tam nie było, słyszałam
              to jako plotkę, w dodatku plotkę zdementowano. I co panu przyjdzie z mojego
              gadania? - Nic - przyznał major. - To znaczy w kwestii przemytu... Mnie w ogóle
              ten cały idiotyczny przemyt kompletnie nic nie obchodzi, nie mój wydział. Mnie
              interesują ludzie, którzy mieli związek ze zbrodnią. Pośredni i bezpośredni. Mam
              pani tłumaczyć, czy sama pani rozumie? - Wie pan co... - powiedziałam z wahaniem
              - mam propozycję... Major zatrzymał krzesło i spojrzał pytająco. - We wszystkich
              kryminalnych utworach na końcu ten jakiś prowadzący śledztwo zbiera wszystkich
              do kupy albo też zaprasza samego przestępcę i relacjonuje mu, jak to było.
              Przestępca blednie, pada trupem, skacze przez okno i tak dalej. Chciałam panu
              zaproponować coś odwrotnego. - To znaczy co? Ja mam padać trupem i skakać przez
              okno? - Nie, ja panu zrelacjonuję, jak to było. Pan mnie poprawi. I z tego nam
              wyjdą ludzie... Major przyglądał mi się z wielkim zainteresowaniem. - Proszę
              bardzo. Możemy spróbować. - Tylko jeszcze jeden drobiazg... - znów się
              zawahałam. - Czy mordercę już pan zamknął? - Mordercę, to znaczy kogo? -
              Pierzaczka...
              Major patrzył na mnie przez chwilę w milczeniu.
              - Zgadła pani?
              - Zgadłam...
              Jeszcze przez chwilę siedział nieruchomo i zastanawiał się nad czymś. Potem
              nagle w oku mu błysnęło i ujął słuchawkę telefonu. - Zrobimy coś zupełnie
              odwrotnego - oznajmił. - Zamiast gromady podejrzanych zbierzemy gromadę
              pracowników milicji. Zaraz sprawdzę, czy są wszyscy zainteresowani, oni też
              chętnie posłuchają... Kapitana Różewicza i porucznika Pietrzaka znałam bardzo
              dobrze, porucznika Wilczewskiego poznałam przy okazji śledzi, porucznik Gumowski
              został mi grzecznie przedstawiony. - Obawiam się, że ten występ będzie dla panów
              mało interesujący - zauważyłam z żalem. - Panowie znają to lepiej ode mnie... -
              Nie wszystko - mruknął porucznik Wilczewski. - My to lubimy - rzekł zjadliwie
              kapitan Różewicz. - Możemy słuchać po parę razy. - Jedziemy! - zarządził major.
              Spłoszyłam się i zaniechałam zamierzonych wstępów. - Moim zdaniem zaczęło się od
              Franka i Wieśka - rzekłam trochę niepewnie. - Pierzaczek zatrudniał ich dawno
              temu, kiedy jeszcze byli nieletni. Potem się utemperowali, nie mieli chęci
              praktykować w bandyckim rzemiośle i odmówili współpracy. Pierzaczek dał im
              spokój i wynajmował ich do roboty tylko sporadycznie, a i to do raczej
              skromniejszych zadań, bo w grubszych pewnie nie zgadzali się brać udziału.
              Przypuszczam, że ich szantażował trochę tą chuligańską przeszłością, coś tam
              mieli na sumieniu i woleli tego nie ujawniać. Nie byli notowani. Czy, to co
              mówię, na razie ma sens? - Zgadza się. Niech pani wali dalej. - Ale usposobienia
              mieli rozrywkowe i trochę im się nudziła ta praworządność. W związku z tym
              bardzo chętnie przyjęli propozycję, która im niczym nie groziła... - Niech pani
              sprecyzuje tę propozycję - poprosił grzecznie porucznik Gumowski. - Jak by to
              określić... Panowie oczywiście rozumieją, że to są moje przypuszczenia? -






              Rozumiemy, oczywiście! To są wyłącznie pani przypuszczenia. - Przyjęli zatem
              propozycję zabawienia się kosztem różnych kanciarzy. Bo dlaczego by nie?
              Postraszyć nieco jednego z drugim waluciarza, złodzieja czy innego
              hochsztaplerka i zabrać mu forsę. Rzecz bezpieczna, hochsztaplerek z pyskiem na
              milicję nie poleci, krzywdy wielkiej nie dozna, zysk jest z tego i czysta
              rozrywka. Znając doskonale całą obstawę i metody jej działania, bo przecież
              pracowali przedtem u Pierzaczka, znakomicie dawali sobie radę. Zorientowali się
              oczywiście, że istnieje jakiś naganiacz, bo w charakterze ofiary występował
              ciągle ten sam facet. Myślę, że z samej ciekawości postarali się dowiedzieć, kto
              to jest... No i tak im się żyło przyjemnie i wesoło aż do chwili, kiedy
              Pierzaczek dostał po pysku pod kioskiem Ruchu... - Nie, to nie wtedy - wtrącił
              żywo porucznik Gumowski. - Waluciarze zagrozili mu dintojrą... - Cicho bądź! -
              skarcił go major. - Nie przerywaj świadkowi. Potem będziesz gadał. - No
              rzeczywiście pod kioskiem Ruchu byłam świadkiem - zgodziłam się. - Mówi pan, że
              dintojrą...? Pierzaczka musiał trafić straszny szlag. Rozpoznał ich w końcu, a
              jak ich rozpoznał, nadzwyczajnie się ucieszył. Miał ich w ręku i mógł się
              wykazać. Przypuszczam, że tego Dutkiewicza znienawidził śmiertelnie za cały ten
              okres, kiedy nie umiał go dopaść, a może Dutkiewicz wprowadził go w błąd tą
              swoją niemrawą gębą? Nie wiem, w każdym razie sądzę, że był to jego wróg numer
              jeden. Znów zaszantażował tych dwóch chłopaków, z tym że teraz miał więcej
              materiału, bo i milicją mógł im grozić, i zdenerwowanymi waluciarzami. Oni się
              pewnie trochę przestraszyli, poszli na ugodę, zgodzili się pobić Dutkiewicza.
              Zamordować nie, wykluczone, ale pobić owszem. Nie wiem, czy z własnej inicjatywy
              szukali u Dutkiewicza pieniędzy, czy też Pierzaczek im kazał... - Kazał... -
              mruknął pod nosem porucznik Pietrzak. - Kazał? To kretyn. Przecież zamierzał go
              zabić, powinien im kazać natychmiast uciekać! - Przestańcie się wtrącać! -
              zażądał major. - On był chciwy... - A, rozumiem! Pieniędzy chciał, ale wolał sam
              nie siedzieć u niego za długo... No więc mieli wytrych. Musieli mieć wytrych.
              Zdaje się, że u Dutkiewicza był wizjer w drzwiach, zobaczył ich przez ten
              wizjer, wystraszył się, możliwe, że od razu ich poznał. Oszalały ze
              zdenerwowania zaczął szukać Baśki Makowieckiej. Nie było jej w domu, sąsiadka
              powiedziała, że jest u mnie... - No, nareszcie!... - westchnął z ulgą major. -
              Weszli, od razu dali mu w łeb, po czym bardzo długo szukali pieniędzy.
              Pierzaczek czekał gdzieś wyżej, zapewne na strychu, zszedł na dół zaraz po nich
              i z satysfakcją tego Dutkiewicza wykończył, zadowolony bardzo, że w razie czego
              będzie na nich. Wątpię, czy zdążył wyjść, bo przyjechałam tam natychmiast,
              musiał słyszeć, jak szłam po schodach, stukałam obcasami... Dziwię się, że mnie
              tam też nie załatwił... - Bardzo tego żałuje - poinformował uprzejmie major. -
              Pewnie, każdy by żałował... Tego Franka i Wieśka musiał panicznie wystraszyć
              wiadomością, że ofiara nie żyje, bo obaj gdzieś zniknęli. Możliwe, że pomógł im
              zniknąć, w każdym razie wiedział, gdzie są. Od Franka wycyganił klucz od garażu
              pana Rakiewicza. Wiedział, że śledztwo trwa, niewątpliwie starał się trzymać
              rękę na pulsie i pilnował żeby nic o nim nie wyszło na Jaw. Tymczasem Baśka nie
              miała lepszego pomysłu, Jak tylko gawędzić w Słowiańskiej. Jego podwładny
              zapewne, ten w czerwonym szaliczku, usłyszał i czym prędzej zawiadomił szefa,
              pewnie nawet nie wiedząc, jakie to dla szefa ważne. Szef się połapał, że Baśka
              może skojarzyć informacje, musiał wiedzieć o jej powiązaniach z Dutkiewiczem, o
              znajomości z Gawłem, Franek pracował u Gawła, razem wziąwszy to wszystko w kupie
              stanowiło dla niego zagrożenie. Zadziałał natychmiast, wyśledził Baśkę, trzymał
              się jej pewnie jak rzep psiego ogona cały następny dzień. Ten w czerwonym
              szaliczku, maniacko symulujący alkoholika, rąbnął wóz z garażu Gawła, podstawił
              mu chyba gdzieś w okolice Wilanowa, nie wiem, czy wiedział po co... - My
              uważamy, że nie wiedział - wtrącił życzliwie major.
              - Pierzaczek wykonał katastrofę, pewny bezpieczeństwa, bo samochód wskazywał na
              Gawła, poza tym liczył na to, że go nikt nie rozpozna. I rzeczywiście, gdyby
              mnie tam nie było, nie wiem, kto by miał rozpoznać... Motywy go nic nie
              obchodziły, niech się milicja męczy nad przyczynami, dla których pan Rakiewicz
              usunął z tego padołu panią Makowiecką. Zdumiona jestem, że panowie nie dali się
              na to nabrać. - Czasami zdarza się nam, że myślimy... - Przypuszczam, że z tym
              Frankiem i Wieśkiem panowie mieli kłopot. Przypuszczam, że dość trudno było na
              nich trafić, ponieważ nigdy nie siedzieli i nie byli notowani. Czy ja dobrze






              przypuszczam? - Doskonale pani przypuszcza - pochwalił mnie major. - W ogóle
              wszystkie pani przypuszczenia są niezwykle trafne i godne najwyższej uwagi.
              Proszę bardzo, niech pani przypuszcza dalej. ( Zastopowało mnie nieco w
              rozpędzie. - Już nie mam co. Teraz mam tylko ciężkie zmartwienie, bo nie umiem
              sobie wyobrazić, jak pan to temu Pierzaczkowi udowodni. On rzeczywiście siedział
              na strychu u Dutkiewicza? - Owszem. Siedział.
              - I pewnie żywa dusza go nie widziała. Obawiam się, że informacja, że czułam na
              schodach atmosferę zbrodni, będzie niedostateczna. Co pan teraz zrobi? Byłam tak
              szczerze i głęboko zatroskana, że major się zlitował. - Wie pani, on nie oddawał
              spodni do pralni - rzekł konfidencjonalnie. Porucznik Gumowski zachichotał.
              Kapitan Różewicz gniewnie prychnął. Zainteresowałam się, nabierając nadziei. - I
              co? pewnie coś po tych spodniach rozmazał? - Śledztwo jest prawie zamknięte,
              sprawcy siedzą, akta niedługo pójdą do prokuratury - rzekł major. - To tak dla
              formalności, bo prywatnie nie wierzę, że prosto stąd poleci pani z komunikatem
              do jego konkubiny. Możemy dać pani trochę żeru dla nowych przypuszczeń. Pani się
              orientuje, że u nas istnieje laboratorium...? - No pewnie, że się orientuję! Coś
              miał na tych spodniach małego? -Kurz ze stRYhu? - Także odrobinę farby z drzwi i
              sierść kota. - I zostawił kota na Dutkiewiczu...? I co, ślady butów? Nie
              zadeptałam tych śladów? - Na szczęście nie. Za sposób stąpania w miejscu zbrodni
              należą się pani gorące pochwały. Przeszła pani tam i z powrotem konkursowe, jak
              baletnica. Specjalnie się pani starała? - Nie wiem. Podłoga gryzła mnie w
              zelówki. Dobrze, ale to są dowody na to, że on tam był, a co z morderstwem?
              Dedukcja...? - Jaka tam dedukcja, dowód jak byk. Widzi pani, on go udusił, to są
              ślady nie do zatarcia, laboratorium wydało jednoznaczną opinię. Nie ma żadnych
              wątpliwości. Odetchnęłam z wielką ulgą, bo Pierzaczek ze swoją wściekłą mordą od
              początku budził moją najgłębszą antypatię. Major uzupełnił pozostałe szczegóły.
              Franka i Wieśka złapano z opóźnieniem, ale jednak złapano, przy czym nastąpiło
              to właściwie przez przypadek. W trakcie poszukiwania notowanych, którzy nagle
              zmienili miejsce pobytu, usłyszano informację, że z państwowego warsztatu
              odszedł z dnia na dzień porządny facet i doskonały pracownik. Wprawdzie nie
              notowany, ale miejsce zmienił. Był to Wiesiek, którego znaleziono bardzo szybko,
              po czym dotarcie do jego przyjaciela. Franka, stanowiło już zupełną drobnostkę.
              Z początku wypierali się wszelkimi siłami absolutnie wszystkiego, potem jednak
              zmienili front i zaczęli sypać, z równym zapałem obciążając Pierzaczka.
              Przyczyną tej zmiany była wiadomość, że Pierzaczek siedzi. Pseudo-alkoholik w
              czerwonym szaliczku również został zatrzymany i zachował się podobnie, z tym, że
              na jego rozmowność wpłynęła informacja, iż ukradziony Gawłowi samochód posłużył
              do przejechania człowieka. - Innymi słowy, Pierzaczek sam sobie zaszkodził -
              zawyrokowałam. - Dobrze mu tak. Ciekawa jestem, dlaczego on właściwie zabił tego
              Dutkiewicza, rzeczywiście tak go znienawidził? - Nic podobnego - odparł żywo
              major. - Dutkiewicza on miał w nosie. Chodziło mu o coś innego i ta cała afera
              posłużyła jako pretekst. On sobie chciał trwale podporządkować tych dwóch
              chłopaków, tego Franka i Wieśka. Jako nie notowani byli dla niego wręcz
              bezcenni. Chciał w nich wmówić zbrodnię, żeby ich trzymać w garści. - Po co?! -
              Żeby mu już nie mogli odmówić wykonywania mokrej roboty. Dotychczas brakowało mu
              na nich straszaka, a dobrowolnie na bandytyzm nie chcieli iść. Uparł się przy
              nich ze względów tak praktycznych, jak i ambicjonalnych. To jest zwykła droga
              postępowania różnych bandziorów, którzy w ten sposób angażują sobie posłuszny
              personel. - Okropne. Skąd pan to wie? Przyznał się? - On się do niczego nie
              przyznaje, ale to nie ma znaczenia. My o tym po prostu wiemy, a dodatkowo
              potwierdził te domysły ten, jak mu tam... No, ten z szaliczkiem. Zaufany
              Pierzaczka. Pierzaczek nie krył przed nim swoich zamiarów, pochwalił się, że już
              ma sposób na tych chłopaków i załatwi ich tak, że nie będą mieli odwrotu. - Mam
              nadzieję, że znajdą się dla nich jakieś okoliczności łagodzące - mruknęłam
              ponuro. - Te parę lat uczciwej pracy... - Ja bym chciał, żeby pani jeszcze
              trochę poprzypuszczała - przerwał zachęcająco porucznik Wilczewski. - Mało było
              o przemycie. Może by pani na ten temat...? - Ja bym chciał usłyszeć pani
              przypuszczenia co do Rokosza - rzekł zjadliwie kapitan Różewicz. - Co to było z
              tą kradzieżą u niego i dlaczego, do diabła, dostał wszystko z powrotem? -
              Przypuszczam, że w ramach akcji wzbogacania skarbu państwa włączono go do grona
              ofiarodawców przez pomyłkę - odparłam z godnością. - Protestował, więc zostało






              mu zwrócone. Nie ma żadnych zasług, aspołeczna jednostka. Teraz zamurowało
              kapitana. Major zaczął chichotać pod nosem. Porucznik Gumowski utkwił we mnie
              osłupiały wzrok. - To znaczy, że ci wszyscy... Jak proszę...? Ofiarodawcy...?
              Mam rozumieć, że ta cała banda geszefciarzy to są jednostki społeczne, które
              mają zasługi...?! - No, jeżeli dobrowolnie przyczynili się do tych korzyści... -
              A, dobrowolnie! - podchwycił żywo major. - To znaczy, teraz pani twierdzi, że
              oni dobrowolnie przekazywali te sumy do przemycania, a przyznać się pewnie nie
              chcą przez skromność? - Po pierwsze ja nic nie twierdzę, ja tylko przypuszczam.
              A po drugie, dlaczego nie? Efekt jest pozytywny! Porucznik Wilczewski jęknął i
              chwycił się za głowę. - Ile oni tego przemycili?! Niech pani chociaż to powie!!!
              - Pięćset siedemdziesiąt dziewięć tysięcy dolarów... - No i tak to wygląda -
              rzekł z rozgoryczeniem kapitan Różewicz, otrząsnąwszy się ze zgrozy. - W kwestii
              morderstwa mamy wszystko zapięte na ostatni guzik, bo morderstwo popełnili
              zwyczajni, porządni, można powiedzieć normalni zbrodniarze. Cała ta reszta to
              istny obłęd, w którym do niczego nie można dojść. Najgorzej, jak się za
              przestępstwa biorą przyzwoici ludzie, pomysły mają nie z tej ziemi i sam diabeł
              za nimi nie trafi. Ja mam tego dosyć. - Nie - zaprzeczył major. - Najgorzej, jak
              się przyzwoici ludzie kojarzą ze światem przestępczym. Widać, co z tego wynika.
              Bo niech pani sobie wyobrazi, my też coś tam przypuszczamy... - My przypuszczamy
              - podjął wzdychając rzewnie, porucznik Wilczewski. - Przepraszam,
              przypuszczaliśmy... Że ktoś przemyca na Zachód grubsze sumy w celach
              prozaicznych, przyziemnych, pospolitych, innymi słowy tak prywatnie, dla siebie.
              Skądś te sumy musiał brać. Zaczął je uzyskiwać drogą kradzieży i rabunku... -
              Nie żadnego rabunku, słyszysz przecież, że to byli dobrowolni ofiarodawcy -
              przerwał porucznik Gumowski. - Przypuszczamy, proszę pani, że ten ktoś łagodnie
              namawiał naszych geszefciarzy, żeby się przyczynili do tej szlachetnej akcji. -
              Przypuszczamy, że ten ktoś składał się z czworga pani przyjaciół - wtrącił
              major. - Przypuszczamy, że te perswazje im nie bardzo wychodziły, zaangażowali
              sobie zatem zastępców. Ściśle biorąc Franka i Wieśka. Pani Makowiecka namówiła
              swojego wielbiciela, dutkiewicza, żeby wystąpił w roli naganiacza, Dutkiewicz
              nawiązywał kontakty handlowe, a Franek z Wieśkiem napadali... tego, chciałem
              powiedzieć nakłaniali kontrahentów do tych darowizn. Wzruszeni waluciarze czym
              prędzej przekazywali na ich ręce całe posiadane mienie. Przypuszczamy, że
              bezpośrednio wynagradzał tych dwóch młodzieńców pan Rakiewicz, który, szczerze
              mówiąc, jako dobroczyńca, budzi największe nasze zdumienie. Przypuszczamy też,
              że przez jakiś czas czworo pani przyjaciół załatwiało te sprawy we własnym
              zakresie, dopiero natknąwszy się na trudności, zapewne opór co lepszych i
              skąpszych waluciarzy, dobrało sobie do pomocy jednostki mniej praworządne. No i
              jak widać, dało to efekty niekoniecznie pożądane. Przyznam się pani, że do tej
              pory nie możemy się połapać, kto u diabła, był szefem tej cholernej szajki! - Co
              do tego, ja również nie mam zdania - wyznałam z zakłopotaniem. - Poza tym,
              wyraźnie nasuwa się wniosek, że wszystko popsuł ten gbur, Pierzaczek. Nie
              wiadomo po co władował się w środek takiej miłej i właściwie nieszkodliwej
              afery... Porucznik Wilczewski zazgrzytał zębami, aż echo poszło. Kapitan
              Różewicz z cichym jękiem potrzymał się za głowę. Porucznik Gumowski zachichotał
              szatańsko. - Toteż Pierzaczek wyszedł na tym najgorzej - rzekł major z kamienną
              twarzą. - Oczywiście wszystko to są tylko nasze dedukcje i przypuszczenia.
              Niemniej przesyłki od Wiśniewskiego były faktem, deklaracje celne również. Czy
              mogłaby pani nam powiedzieć kto, do wszystkich diabłów, wypełniał te deklaracje
              i pisał adresy? Zdziwiłam się. - Nie mam pojęcia. Panowie tego nie wiedzą?
              Myślałam, że laboratorium z łatwością rozszyfruje charakter pisma... -
              Laboratorium rozszyfrowało, owszem. Nie należy on absolutnie do nikogo z pani
              znajomych, co gorsza nie należy też do rodzin tych znajomych. Mieliśmy nadzieję,
              że pani wie... Ze szczerym smutkiem musiałam wyznać, że sama się dziwię i nikt
              mi nie przychodzi do głowy. Pogawędziliśmy sobie jeszcze dość długo na bazie
              przypuszczeń, po czym ostateczną pociechą dla wszystkich stał się fakt, że
              milicja tylko prowadzi śledztwo, dalsze decyzje zaś należą do prokuratury i
              sądu. Opuściłam komendę pełna z jednej strony niepokoju, a z drugiej nadziei...
              Zgodnie z proroctwem Lalki napadów i kradzieży wyparli się wszyscy jak jeden
              mąż. Nawet Łysy Wiktor zmienił zdanie, twierdząc, że nikt go nie obrabował,
              żartował sobie tylko i chętnie zapłaci grzywnę, mandat, czy jak tam nazwać karę






              za wprowadzenie milicji w błąd. Zdesperowani przemytnicy zgodnie odmówili
              zeznań. W najgorszej sytuacji był Gaweł, całkowicie uzależniony od
              prawdomówności Franka i Wieśka. Franek i Wiesiek jednakże Gawła zlekceważyli,
              wszystko z wyraźną satysfakcją zwalając na Pierzaczka. - Sądzę, że w tej
              sytuacji dożywocia nie dostaniecie - rzekłam pocieszająco, wychodząc od Baśki i
              Pawła. - W razie czego będę wam donosić paczki... Marcin wyszedł razem ze mną. -
              Dużo mi z tego przyjdzie - mruknął z rozgoryczeniem. - Wolałbym chyba siedzieć.
              Testator po operacji odzyskał zdrowie i pewnie wróci do domu. Nie wiesz, co ja
              mam wtedy zrobić? - Zastanowimy się nad tym. Strata jest nieodwracalna i jedyny
              sposób nadrobienia właśnie zaprzepaściliście. Szlag mnie trafi. - Mnie też. Co
              gorsze, zapewne i właściciela... Wsiadłam do samochodu, Marcin wsiadł ze mną. -
              Czekaj no, zapomniałam cię wcześniej zapytać - powiedziałam ruszając. - Jakim
              sposobem ta forsa wam się rozmnożyła? Nawet jeśli Gaweł zełgał, wcale nie zabrał
              swojego i tylko tak się chwali, to i tak jest tego coś za dużo. Co to za cud?
              Marcin wydał z siebie jadowity chichot. - Nie żaden cud, tylko krwawa ironia.
              Gdyby nam to wcześniej przyszło do głowy, nie byłoby całej afery. Nasz wspólny
              przyjaciel po prostu od początku robił interesy. - Jaki nasz wspólny przyjaciel?
              - Niejaki Johann Gasmia. Może go przypadkiem pamiętasz? Z wrażenia omal nie
              wjechałam na latarnię. Johann Gasmia...! Norweg, który niegdyś wygrał straszne
              pieniądze na kopenhaskich kłusakach dzięki moim głupim pomysłom! Jedyny znajomy,
              którego zapomniałam wpisać na listę dla majora...!!! - Tak właśnie działa
              przypadek - orzekł zjadliwie Marcin, kiedy przestałam już wydawać różne okrzyki.
              - Jaki to mądry facet, ten major. Gdyby nie twoje idiotyczne przeoczenie, miałby
              wszystko w ręku już dawno. Na twoim miejscu postarałbym się nie informować go o
              tym, bo na jego miejscu zabiłbym cię niewątpliwie. - Dobrze, ale to mi wcale nie
              tłumaczy, skąd ta forsa. Johann Gasmia robił interesy? W takim razie powinniście
              wszystko stracić! - Jeszcze było za wcześnie. O ile sobie przypominasz, cechą
              szczególną naszego przyjaciela było to, że zawsze zaczynał znakomicie, a kończył
              żałośnie. W giełdzie to on ma rzeczywiście niezłe rozeznanie, tylko stopniowo
              powodzenie go rozbestwia i zaczyna przesadnie ryzykować. W ten sposób zmarnował
              tamtą wygraną z Amager. Tym razem ruszył pieniądze od ego początku i, rzecz
              jasna, od razu osiągnął imponujące zyski. Dzieł uczciwie, fifty-fift. Stopniowo
              zyski malały i zdaje się, że właśnie znalazł się na etapie strat, kiedy
              kazaliśmy mu odesłać pieniądze. Sądzę, że teraz zmarnuje wszystko, co sam
              zarobił. Gdybym od początku wpadł na ten pomysł, nie musielibyśmy angażować
              pomocników. Posłałoby mu się trochę, a on nastukałby resztę. Ale ścierwo nie
              przyznawał się do biznesu, dopiero teraz przysłał mi częściowe rozliczenie. - No
              i co? Gaweł swoje zabrał? - A diabli go wiedzą. Nie mogę się w tym połapać, bo
              ciągle tam było podejmowane i wpływało z powrotem. Ostatnią pozycją jest wpływ,
              więc co do Gawła, nie mam zdania. - I pewnie nigdy się nie dowiemy. Czekaj,
              dokąd właściwie jedziesz? Marcin rozejrzał się dookoła. Byliśmy już na
              Puławskiej. - Jeżeli nie masz nic przeciwko temu, do szpitala na Stępińską.
              Muszę się zorientować w położeniu tego miecza Damoklesa. Dawno nie składałem
              wizyt. Podwiozłam go do szpitala, bo również byłam zainteresowana sprawą.
              Wysiedliśmy razem. W hallu szpitala był kiosk, zamierzałam kupić sobie
              papierosy. Podeszłam do kiosku, Marcin ukłonił się grzecznie cieciowi i
              skierował wprost na schody. - Halo, proszę pana! - zawołał cieć - Nie ma pan po
              co whodzić! Pańskiego krewniaka już nie ma! Odwróciłam się gwałtownie. Marcin na
              schodach zamarł i trwał w bezruchu tyłem do ciecia, z jedną nogą wyżej, a drugą
              niżej. -To ten z siódemki, co? Już go nie ma! - powtórzył cieć życzliwie.
              Jeszcze przez chwilę Marcin prezentował żywy obraz. Potem z wolna odwrócił głowę
              i spojrzał na ciecia. Był okropnie blady. - Umarł...? - spytał nieswoim głosem.
              - Ale gdzie tam umarł, co pan! Poszedł do domu. Sam mu taksówkę sprowadzałem.
              Całkiem nieźle się czuł. Starszy człowiek, schorowany, ale zdrowie ma jeszcze,
              że ho ho! Marcin bez słowa zawrócił i zaczął schodzić ze schodów krokiem
              lunatyka. Zapomniałam o papierosach. - Kiedy ten pan wyszedł? Dawno? - spytałam
              pośpiesznie. - Jakie dawno, dzisiaj! Parę godzin temu...
              Wyszłam na zewnątrz. Marcin wyszedł za mną, potknął się na progu, wsiadł do
              samochodu w jakimś tępym odrętwieniu. Po chwili zapalił papierosa. - No i co? -
              spytałam niespokojnie. Marcin nie odpowiadał. Palił papierosa, kontemplując
              perspektywę ulicy Stępińskiej. Uznałam, że należy odczekać, wysiadłam, wróciłam






              do hallu szpitala i kupiłam sobie papierosy. Kiedy wsiadałam ponownie, Marcin na
              mnie spojrzał. - No? - powiedział martwo. - Co teraz? Spróbowałam go pocieszyć.
              - Z dwojga złego, lepszy jest żywy niż martwy. Nie będzie na razie otwarcia
              testamentu, który wszystko wywlókłby na jaw. Żywemu uda się może wytłumaczyć. -
              Ty byś dała sobie wytłumaczyć, że diabli wzięli twoje wszystkie znaczki? - No,
              nie zabiłabym cię chyba na poczekaniu. Nie mam Mauritiusów. Ale możliwe, że
              trafiłaby mnie apopleksja. - Jego też trafi. Zaraz potem nastąpi otwarcie
              testamentu, nie mówiąc już o względach humanitarnych. Nie wiem, co zrobić. Uciec
              do Ameryki Południowej? - Nie wiem, czy zdążysz, nie masz jeszcze paszportu.
              Czekaj, musimy się zastanowić. Istnieje niebezpieczeństwo, że on istotnie padnie
              trupem na miejscu, trzeba przynajmniej przeciwdziałać konsekwencjom. Gdyby nie
              było tego cholernego testamentu... - Ha, ha! - zazgrzytał Marcin. - Gdyby nie
              było testamentu...! - Czyli trzeba usunąć testament. Pozwolisz, że będę myślała
              głośno, lepiej mi idzie. Włamanie do notariusza... Na nic. Skomplikowane i też
              potrwa. On sam to musi załatwić. Trzeba go namówić, żeby anulował testament, nie
              pisząc na razie nowego, bo każdy spowoduje nieszczęście. Anulować może w pięć
              minut, zadzwoni do notariusza, każe go sobie przywieźć i zniszczy. Ewentualnie
              sam pojedzie, nie wiem, jak oni to załatwiają, ale dla wiekowej osoby notariusz
              powinien mieć jakieś względy. Potem będzie można z nim rozmawiać o depozycie. -
              Można wiedzieć, w jaki sposób mam go do tego namówić? - Nie ty! Ciebie trzeba
              obszczekać. Mogę się poświęcić, pójdę do niego, oczernię cię, rzucę na ciebie
              wszelkie kalumnie, wyjaśnię mu, że takiego bydlaka jak ty nie można zrobić
              spadkobiercą... - Nawet będzie w tym dużo słuszności... - Zamknij się. Wmówię w
              niego, że nad spadkobiercą powinien się zastanowić. Przede wszystkim niech
              zniszczy testament, a potem będzie spokojnie myślał. - A potem okaże się, że
              miałaś świętą rację... - Zamknij się, mówię! Potem trzeba jechać dalej na
              dyplomacji, bo inaczej on poleci do milicji. Jeśli wyżyje, oczywiście... Nie
              będzie miał żadnego miłosierdzia dla tego drania, znaczy dla ciebie. Czyli
              trzeba mu będzie przedstawić sprawę bez ciebie w roli głównej, poświęcając Baśkę
              i Donata. Mogę to załatwić. Baśce jest wszystko jedno, a Donat i tak wygląda
              najlepiej, bo w ogóle majorowi nie wyszedł. To znaczy, są szalone wątpliwości,
              czy brał w tym jakikolwiek udział, udowodnić mu tylko można tę kartkę o
              dziobatym... Marcin, bardzo blady, rozważał przez chwilę mój pomysł. - Nie -
              rzekł z determinacją. - Świństwo. Trudno, ja muszę sam to zrobić... - Głupi
              jesteś! W ten sposób ujawnisz całą prawdę i okaże się, że to było nie dla skarbu
              państwa, ale dla prywatnych znaczków! - W ten skarb państwa i tak nikt nie
              wierzy. - Ale nikt nie ma sposobu udowodnić, że to nieprawda. Jeśli ujawnisz,
              załatwisz i tamtych troje! Nie możesz tego zrobić, wykluczone! Zwracam ci uwagę,
              że stoimy pod szpitalem, jak mi tu zaczniesz korkować, od razu ich zawezwę!
              Marcin odruchowo rzucił okiem na szpitalne drzwi i znów zapatrzył się w plener
              wzrokiem pełnym rozpaczy. - Cholera - powiedział ponuro.
              - Ostatecznie, to oni byli winni wszystkiemu - dodałam z irytacją. - Dobrze -
              zdecydował się Marcin po pięciu minutach... - Czuję się jak ostatnia świnia.
              Jedźmy, załatwmy to od razu... Starszy pan mieszkał na pierwszym piętrze w
              starym budownictwie. Weszłam po marmurowych schodach i zadzwoniłam do drzwi z
              dwoma wizjerami. Marcin został w samochodzie. Nikt mi nie otwierał tak długo, że
              poczułam niepokój. Na myśl, że za chwilę znajdę następne zwłoki, zrobiło mi się
              słabo, mało brakowało, a byłabym uciekła. Na szczęście jednak za drzwiami
              usłyszałam dźwięki. Starszy pan nie pytał głupio "kto tam", tylko zwyczajnie
              uchylił drzwi na długość łańcucha i obejrzał mnie własnymi oczami. Był
              rzeczywiście bardzo stary, nieduży i wysuszony na wiór. Zapytał, czego sobie
              życzę. Wyjaśniłam, że jestem znajomą Marcina i mam do niego interes, który
              wolałabym załatwić wewnątrz mieszkania, a nie na klatce schodowej. Starszy pan
              zawahał się. Wymieniłam nazwisko i wyciągnęłam dowód osobisty. - Aaaa! -
              ucieszył się mój rozmówca. - To pani? Ależ znam, dużo o pani słyszałem, pan
              Tarczyński mi opowiadał! Proszę, proszę, już otwieram, tylko pozwoli łaskawa
              pani, że dowód osobisty jednak obejrzę... Głupio mi się trochę zrobiło i
              wręczając mu dowód, przeklęłam Marcina w żywe kamienie. Półgłówek kompletny,
              opowiadał o mnie, a ja mam teraz rzucać na niego najgorsze oszczerstwa! Nie miał
              już nic lepszego do roboty, tylko o mnie giędzić...! Starszy pan uczynił coś
              bardzo dziwnego. Oddał mi dowód, po czym wysunął za drzwi rurę z zagiętym końcem






              i szybko obrócił ją w dwie strony, do drugiego końca przykładając oko. Musiało
              to być coś w rodzaju peryskopu. Nie przejmując się moim zaskoczeniem, upewniwszy
              się, że na klatce schodowej jest pusto i nie towarzyszy mi żaden zbir, schował
              peryskop, opuścił łańcuch i otworzył drzwi. Zamknął je za mną i natychmiast z
              powrotem zabezpieczył łańcuchem. Z niesmakiem pomyślałam, że w obecnej sytuacji
              te środki ostrożności potrzebne są jak dziura w moście.
              * Końcowa scena - wyraźnie widać kręcona dwa razy. Po pierwszym gerbery zwiędły
              i musieli kupić goździki
              - Proszę, proszę - mówił zachęcająco starszy pan. - Łaskawa pani pozwoli dalej.
              Wybaczy mi pani skromne przyjęcie, ale dziś zaledwie opuściłem szpital po
              ciężkiej chorobie i trochę mi trudno się poruszać. Proszę, łaskawa pani zechce
              spocząć. Równocześnie wyciągnął z kieszeni bonżurki klucz, otworzył zamknięte
              drzwi pokoju, wpuścił mnie do środka i wskazał fotel obok wielkiego,
              przedwojennego biurka. Zdążyłam zauważyć w przedpokoju przeciwległe drzwi,
              uchylone, i zdziwiłam się, że zaprasza mnie do części pilniej strzeżonej.
              Zamierzałam spocząć w fotelu, ale spojrzałam na biurko i zatrzymałam się w
              połowie siadania. Na czarnym blacie leżały w przezroczystych, specjalnych
              osłonkach dwa małe, kwadratowe znaczki. Jeden czerwony, a drugi niebieski. Na
              każdym z nich widniała dobrze mi znana głowa królowej Wiktorii... - Na litość
              boską, co to jest?! - spytałam w osłupieniu, nie wierząc własnym oczom,
              przekonana, że muszę się mylić. Starszy pan podtoczył do biurka stoliczek na
              kółkach, na którym stały jakieś przedmioty, być może produkty jadalne. Nie
              zwróciłam na nie najmniejszej uwagi, hipnotycznie wpatrzona w jeden punkt, w te
              dwa małe kwadraciki. Starszy pan, sapiąc nieco, sadowił się w pokoju za
              biurkiem. - Znaczki, proszę łaskawej pani - odparł dobrotliwie. - Znaczki z
              wyspy Mauritius. Zabiegi dyplomatyczne, Marcin, cała afera, wszystko absolutnie
              wyleciało mi z głowy. Przez chwilę zastanawiałam się, czy nie paść przed nim na
              kolana, błagając, żeby pozwolił mi obejrzeć to z bliska. Oderwanie od nich oczu
              było wykluczone. Nogi się pode mną ugięły, opadłam na fotel i poderwałam się
              natychmiast. - Pan żartuje! - wykrzyknęłam wstrząśnięta. - Prawdziwe
              Mauritiusy...?! I oba, jedno- i dwupensówka...? Czyste...?! - Tak jest, proszę
              łaskawej pani, czyste. Słynne Mauritiusy z błędnym napisem post office. Pani,
              jak widzę, nieobce jest to zagadnienie? Tak jest, oba od swego zarania są w
              posiadaniu mojej rodziny. Proszę, może życzy pani sobie obejrzeć?... Poza
              słowami "wielki Boże" nie byłam w stanie nic powiedzieć. "Wielki Boże"
              powtórzyłam kilkakrotnie. Właściciel tego skarbu, tej świętości, ucieszył się
              moją reakcją niezmiernie, wręczył mi lupę, wyraził nadzwyczajne zadowolenie ze
              spotkania pokrewnej duszy. Obydwoje z nabożnym wzruszeniem kontemplowaliśmy
              wybryk dziewiętnastowiecznej gubernatorowej z wyspy Mauritius. - Łaskawa pani
              zastała mnie właśnie w trakcie przeglądania mojego zbioru, którego dawno nie
              widziałem i już się za nim stęskniłem - powiadomił mnie konfidencjonalnie
              starszy pan, któremu łatwiej było oderwać się od cudu. - Będzie mi bardzo
              przyjemnie oglądać go w towarzystwie osoby, która, jak widzę, docenia urok
              filatelistyki. Jeżeli, oczywiście, nie ma pani nic przeciwko poświęceniu temu
              odrobiny czasu? Odrobiny...! Bez chwili wahania poświęciłabym tydzień! Starszy
              anioł w ludzkiej postaci wysunął szufladę biurka i zaczął z niej wyjmować
              sztywne koperty. Zrezygnowałam z papierosów, dostałam wypieków, co chwila
              groziło mi uduszenie, bo z wrażenia wstrzymywałam oddech. Znaczki były cudownie
              piękne, w idealnym stanie, bez podlepek i z pieczęciami ekspertów. Świat zginął
              mi z oczu. - Jakim sposobem uchronił je pan od zapaskudzenia podlepkami? -
              spytałam z przejęciem przy drobnostce, przy Kolumbach wartości 700 funtów. - To
              rzadka sztuka! - Mój świętej pamięci nieboszczyk dziad nie wpadł na szczęście na
              ten straszny pomysł - odparł tkliwie starszy anioł. - Wydaje mi się, że miał po
              prostu klaser. Mój świętej pamięci nieboszczyk ojciec mało interesował się
              zbiorem i przechowywał wszystko w kopertach. Ja zaś zająłem się tym w czasie,
              kiedy podlepki należały już do przeszłości. - Chwałaż Bogu! A te Mauritiusy? Nie
              ma ich chyba w ewidencji? - Słusznie łaskawa pani mniema, jeszcze ich nie ma. Są
              to jedyne znaczki bez śladu ekspertyzy. Niemniej pochodzenie ich nie budzi
              wątpliwości i we właściwej chwili wywołają sensację. - No, myślę...! Że też nie






              obawia się pan, mając to w domu, i to jeszcze na wierzchu, wpuszczać obcych
              ludzi! - Jakich obcych ludzi? - Jak to jakich? Mnie pan wpuścił!
              - Ależ łaskawa pani nie jest dla mnie obcą osobą! Jak pani sama widzi, stosuję
              środki ostrożności, kogoś obcego rzeczywiście nie wpuszczę. A już doprawdy tak
              niewiele zostało mi życia, że chciałbym jeszcze nacieszyć oczy tą kolekcją, a
              pokazać ją komuś, do kogo mogę mieć zaufanie i kto ją doceni, to wyjątkowa dla
              mnie przyjemność! Jedna z nielicznych i pewnie już ostatnia. - Dla mnie to
              jeszcze większa przyjemność. Bardzo mnie pan zobowiązuje tym zaufaniem, nie
              wiem, skąd pan wie... - Jestem już bardzo stary, proszę pani i znam się na
              ludziach. Liczę na to, oczywiście, że nie będzie pani rozpowszechniać informacji
              o tym, co tu posiadam. - No pewnie, że nie. Boże drogi! Przecież byle łobuz może
              przyjść pana okraść! - Może, może. Nie jeden już próbował. Chwilowo jestem
              bezpieczny, bo łobuzy myślą, że trzymam to gdzie indziej. Przeszukiwali dom w
              czasie mojego pobytu w szpitalu i nic nie znaleźli. - A gdzie to było? -
              spytałam z zainteresowaniem, wpatrzona w liczne odmiany pierwszego polskiego
              znaczka i nagle uświadomiłam sobie, o co pytam i na co patrzę. Trzasnęło mnie
              jak grom z jasnego nieba. Zamarłam, oniemiałam i zrobiło mi się upiornie gorąco.
              Starszy pan przybrał chytry wyraz twarzy. - Przy mnie było. W szpitalu. Ale nie
              zabierałem tego ze sobą, bo, proszę łaskawej pani, amatorów na to jest dużo,
              bardzo dużo. Byłem śledzony. Podpatrywano, co biorę ze sobą do tego szpitala,
              oglądano tam skrupulatnie moje rzeczy. Zaraz następnego dnia oglądano wszystko,
              co zostawiłem w depozycie. Ale ja to przewidziałem, ho, ho, za stary ze mnie
              wróbel na takie plewy, wiem co mogą zdziałać pieniądze... Gapiłam się na niego,
              wciąż niezdolna do posługiwania się żadnym z pięciu zmysłów. Starszy pan
              promieniał dumą. - Stworzyłem wrażenie, iż przekazuję ten zbiór w inne ręce -
              ciągnął konfidencjonalnie. - Postarałem się nawet o dwa warianty. Miałem
              informację, że próbowano przekupić sekretarkę mojego notariusza, wydaje mi się,
              że podstępem dotarto nawet do złożonej u niego mojej rodzinnej biżuterii. Drugi
              fałszywy trop prowadził do naszego młodego przyjaciela. Wyznaję to pani, bo
              teraz i tak zmienię koncepcję. W rzeczywistości zaś zrobiłem z tego duży pakiet
              i wysłałem go do siebie na adres szpitala. Przesyłką poleconą. Udało mi się
              wreszcie wydobyć z siebie głos. - Chryste Panie...! - wyjęczałam ochryple. - I
              nie bał się pan, że zginie...?! Że zaprzepaszczą w szpitalu...?! - Liczyłem,
              proszę pani, że nie będzie akurat pożaru urzędu pocztowego - odparł starszy pan
              filuternie. - A w szpitalu, kiedy paczka przyszła po kilku dniach, poprosiłem
              dyrektora o przechowanie w sejfie tych starych fotografii i pamiętników mojego
              przyjaciela. Sejf szpitalny to było nader bezpieczne miejsce... Zabrakło mi
              wszystkiego, słów, głosu, ocen i uczuć. Prawdopodobnie zdrętwiałam. Dwie ofiary,
              jeden złapany zbrodniarz, potworna afera przemytnicza, chaos na czarnym rynku,
              wszystko w pogoni za utraconym depozytem, który przez cały czas leżał spokojnie
              w szpitalnym sejfie, pod patronatem właściciela...!!! Kiedy zeszłam na dół,
              okazało się, że jest już późny wieczór. Marcin siedział w samochodzie zupełnie
              zielony na twarzy. Nic nie mówił i nie patrzył na mnie. Pomyślałam, że chyba
              muszę go o tym wszystkim zawiadomić jakoś bardzo łagodnie i ostrożnie. - Na
              twoim miejscu nie miałabym siły wyrzec się tego spadku - oznajmiłam łagodnie i
              ostrożnie. - Fenomenalne znaczki! Marcin zesztywniał i nadal patrzył przed
              siebie. - Wszystko w porządku - poprawiłam się. - On nie ma do ciebie żadnych
              pretensji o ten depozyt. Bardzo cię lubi. Marcin, nie poruszając się, otworzył
              usta i wydał z siebie krótki charkot. Przestraszyło mnie to. - O rany boskie,
              uspokój się już, przecież mówię, że wszystko w porządku! Nie wiem, co ci
              zginęło, ale prawdziwe znaczki są u niego. W komplecie. Właśnie je obejrzałam.
              Są, jak Boga kocham, ten twój depozyt to był kolejny kamuflaż. Nie przejmuj się,
              wcale mu nie mówiłam, że zginął, ale tam nic nie było. Marcinowi zaczęła znikać
              z twarzy upiorna zieleń. Dla odmiany stopniowo sczerwieniał. Powoli i z
              wysiłkiem odwrócił głowę w moją stronę. - Nie rozumiem ani jednego słowa z tego,
              co mówisz - wyszeptał ochryple. - Bo zdaje się, że coś mówisz...? Z anielską
              cierpliwością powtórzyłam wszystko jeszcze trzykrotnie. Wyciągnęłam z bagażnika
              butelkę wody mineralnej i powtórzyłam czwarty raz. Pod wpływem wody i moich
              przysiąg Marcin zaczął wreszcie wyglądać jak żywy. Po raz piąty dowiedział się,
              jak było, za pomocą zadawania pytań, bo głos mu wrócił. Szóstego razu odmówiłam.
              - Czyś oszalał? Przecież już umiesz na pamięć każdy szczegół! Sama jestem






              wstrząśnięta, ale niedobrze mi się robi od powtarzania w kółko tego samego!
              Jeszcze ci nie starcza?! - To jest najpiękniejsza opowieść świata - odparł
              Marcin uroczyście. - Pomimo wszystko! Rany boskie, jak ja się potwornie upiję...
              Nareszcie przestały mnie dręczyć wyrzuty sumienia! - No, owszem... Wszystkich
              przestaną dręczyć... - Nie, nie to. Mam na myśli wyrzuty sumienia, które
              dręczyły mnie, ponieważ wmieszałem w aferę niewinnego staruszka. Ładny mi
              niewinny staruszek...! Patrzyłam na niego pytająco, bo coś mi tu nie pasowało.
              Marcin wyjaśnił. - Orientujesz się chyba, że charakteru pisma człowiek nie
              zmieni, choćby stawał na głowie? Jakoś te wszystkie przesyłki trzeba było
              adresować, nie? Szczególnie te od Wiśniewskiego. No więc przyjmij do wiadomości,
              że wszystkie adresował prawdziwy sprawca całego zamieszania, nasz niewinny
              staruszek, nakłoniony do tego przeze mnie podstępem. Większość hurtem. Zdaje
              się, że nikomu nie przyszło do głowy szukać nadawcy w szpitalu... I w rezultacie
              okazało się, że przez przypadek powiedziałam majorowi świętą prawdę. Upiorny
              legat nie zginął, a zatem nie było żadnych innych powodów popełnienia tego
              całego, idiotycznego przestępstwa, jak tylko korzyść skarbu państwa...
              KONIEC
