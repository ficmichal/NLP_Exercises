Autor: Jacek Dukaj
Tytuł: Książę mroku musi umrzeć

Z "NF" 12/91

- Więc jest pan szatanem?
   - Szatanem? Nie. Nie, nie.
   - Przecież mówił pan...
   - Co mówiłem? Książę mroku, powiedziałem. Szatana pan 
doprawił.
   - No dobrze. Książę mroku.
   - Nie "No dobrze". Jak tylko ktoś usłyszy Pan Ciemności, 
Władca Nocy, to od razu szatan. To są zupełnie... no, może 
nie zupełnie, ale jednak różne rzeczy. Rozumie pan?
   - W porządku. Książę mroku i nic więcej.
   - Właśnie.
   - To pana... stanowisko... wiąże się z pewną władzą, jak 
sądzę. W każdym razie tytuł tak sugeruje.
   - Dla jasności: książę na wygnaniu.
   - Na wygnaniu skąd?
   - I tu się chyba poplączę. Mój ród nie został wygnany z 
żadnego terytorium, posiadłości, czy kraju. Nie jest to 
wygnanie w zwykłym sensie, ale ponieważ nie mogę znaleźć 
lepszego słowa, używam tego.
   - W takim razie o jaki sens chodzi?
   - O sens... cholera, ja wiem, chyba duchowy, tak, to 
najbliższe słowo.
   - Zaplątał się pan.
   - Pan to powinien lepiej rozumieć. W gruncie rzeczy to 
proste.
   - Tak?
   - Wierzy pan we mnie?
   - Słucham?
   - Wróć. Źle się wyraziłem. Wierzy pan, że mówię prawdę? 
Że rzeczywiście jestem księciem mroku? Co?
   - Hmmm.
   - Nie pytam pana jak psychiatry, ale zwykłego człowieka.
   - No...
   - Inaczej. Czy pana zdaniem przeciętny przechodzień 
uwierzy mi?
   - Prawdę mówiąc, nie liczyłbym na to.
   - No i ma pan odpowiedź... Zostałem wygnany z umysłów, z 
myśli ludzi. Kto dziś wierzy w czarownice, wilkołaki, zjawy, 
duchy? Można pójść do kina i obejrzeć perfekcyjnie 
zrobionego upiora, i wrzeszczeć ze strachu. Potem wraca się 
do domu i kręci głową - jak oni to zmontowali? Można 
zaczytywać się horrorami i gapić w mrok jak w taki horror, 
ale na widok faceta, co czarnego kota odpędzać będzie 
zaklęciami i krzyżem, popukać się w czoło. Źle mówię?
   - Nie, dalej niezbyt pojmuję. Co panu da wiara w 
zabobony, czy nawet wiara w pana? Oczywiście, poza 
zadowoleniem. Zyskuje pan coś? Chodzi mi o bardziej 
materialne sprawyniż tytuł.
   - Jasne, że zyskuję. Utraconą władzę.
   - Nad czym? A może - nad kim?
   - Nad moim ludem. Jestem księciem mroku.
   - Aha.
   - Przynajmniej nie traktuj mnie pan jak wariata, dobrze? 
Irytuje mnie to.
   - Przepraszam.
   - Nie ma za co. Rutyna, nie? Którym pacjentem jestem 
dzisiaj? Dziesiątym?
   - Szóstym.
   - Też nieźle. Ze mną ma pan chociaż rozrywkę? Nie każdy 
opowiada takie bajki.
   - Nie każdy. Poprzedni cierpiał na bezsenność. Twierdził, 
że żona rzuciła na niego urok, żeby się wykończył nerwowo, 
bo ma kochanka, a wie, że on nie zgodzi się na rozwód. 
Scenariusz mieszczący się w normie. Ale, jak pan widzi, nie 
wszyscy utracili wiarę w czary.
   - E, tam. Przypuszczam, że to był zwykły szaleniec. 
Wymyślił historyjkę, żeby zrzucić na kogoś winę, a żona 
pewnie przypiekła mu obiad, to zwalił na nią. Zresztą, pan 
go wziął za takiego?
   - Wie pan...
   - Najłatwiej popukać się w czoło.
   - Coraz bardziej mnie pan zaciekawia.
   - Doprawdy? To chyba niedobrze.
   - Przecież chce mnie pan zaciekawić.
   - Szczerze mówiąc, przywlekła mnie tu córka. Dla niej 
zgodziłem się na tę wizytę, ale proszę nie robić sobie 
nadziei na następne. Po tym wypadku jest strasznie... 
rozdrażniona i nie chciałem jej..
   - Wypadku? Wspominała mi o tym. Ponoć od niego się 
zaczęło.
   - Moje szaleństwo, chciał pan powiedzieć. Rąbnęło mnie w 
móżdżek i fiksuję, tak?
   - A jaka jest pana wersja?
   - W tym wypadku mało mnie nie zabiło. Znajdowałem się w 
stanie śmierci klinicznej i... udało mi się porozumieć z 
rodzicami. Powiedzieli mi prawdę o mnie.
   - Dziwnie wymawia pan to słowo.
   - "Wypadek"?
   - Tak. Myśli pan, że to ktoś...
   - Też klasyka, co?
   - Skoro zdaje pan sobie z tego sprawę.
   - Mogłem wybrać bardziej oryginalną wersję? Cóż, nie ja 
ją wybierałem.
   - Więc kto chciał pana zabić?
   - Ci z królestwa dnia.
   - Królestwa dnia?
   - Och, proszę się tak nie zachowywać! Królestwa dnia, 
królestwa dnia!
   - A można wiedzieć, czemu chcieli pana zabić? To znaczy, 
poza tym, że występujecie w konfliktowych barwach.
   - To wcale nie jest  śmieszne. I proszę nie przepraszać. 
To też mnie denerwuje.
   - W ogóle jest pan zdenerwowany.
   - Nie da się ukryć, ciągle na mnie polują.
   - Ci z królestwa dnia? Prze... Proszę mówić dalej.
   - Dowiedzieli się, że jestem prawowitym spadkobiercą nocy 
i postanowili mnie usunąć. Spróbowali i nie udało się. Więc 
dalej będą próbować, jak sądzę.
   - Taak. Pana rodzice nie żyją?
   - Od dwustu pięćdziesięciu trzech lat.
   - No wie pan!
   - To nie był żart.
   - Proszę mówić.
   - Przeczuwali swoją śmierć. Złożyli w Banku mój 
kilkutygodniowy embrion, a sprawę powierzyli firmie 
adwokackiej. Zacząłem się rozwijać w dwieście lat po ich 
śmierci. W ten sposób zatarli ślady. Oni się nie uratowali, 
dzienni ich dopadli, ale ja przetrwałem i nikt o mnie nie 
wiedział, nawet ja nie miałem pojęcia, kim jestem, dopóki 
dusze rodziców nie dotarły do mnie. Akurat na czas. 
Właściwie to dzienni działali przeciwko sobie - gdyby nie 
zmontowali tego wypadku, nigdy nie poznałbym prawdy.
   - Ta historia z narodzinami po dwustu latach... można ją 
sprawdzić?
   - Nie uda się panu. Nawet moi fałszywi rodzice byli 
przekonani, że jestem ich dzieckiem. Musiało tak być, 
rozumie pan? Tamtym dogrzebanie się do prawdy zajęło dwa i 
pół wieku, a mają dojścia, o jakich panu się nie śniło.
   - Zdaje pan sobie sprawę, że...
   - Tak. Nie oczekuję, że pan uwierzy. Opowiedziałem to, bo 
potem Eveyil skontaktowałaby się z panem i gdyby coś się nie 
zgadzało... Mam bardzo upartą córkę.
   - Jak zareagowała, kiedy zwierzył się pan ze swego 
objawienia?
   - Przecież mówiłem: ona mnie tu przywlokła.
   - Jej matka nie żyje?
   - Umarła przy porodzie.
   - Jakim cudem?
   - Rodziła w dzień.
   - Och.
   - To może pan sprawdzić. Oficjalna diagnoza pełna jest 
opisów awarii przeróżnych urządzeń. Wie pan, jakie jest 
prawdopodobieństwo takiego przypadku? Wypłacili nam 
trzynastocyfrowe odszkodowanie. Ile kosztuje człowiek?
   - Rzeczywiście, nieszczęśliwy zbieg okoliczności. Tak, 
tak, sprawdzę to.
   - Proszę.
   - Nie ma pan więcej dzieci?
   - Nie.
   - To znaczy, że pana córka jest teraz...
   - Tylko linia męska. Jeśli będzie miała syna, to on 
przejmie tytuł i władzę. O to panu chodziło?
   - Tak.
   - Co pan jeszcze chce wiedzieć?
   - Mówił pan... Kto jest tym pana ludem?
   - Dzieci nocy, że się wyrażę poetycko.
   - A zwyczajnie?
   - Ci, którzy żyją nocą, dosłownie i w przenośni. 
Mordercy, włamywacze, dziwki, męty wszelkiej maści. Ci, 
których miasto wyrzuca w noc, dla których jest ona dniem. 
Zdaje się, że nieco to pana zdziwiło, co? A przecież z tym, 
że jestem szatanem, to znaczy podaję się za szatana, był pan 
gotów się zgodzić. Dziwne. Szatan jest już zbyt 
abstrakcyjny. On, wielki i prawie wszechmocny, jest niczym w 
porównaniu z oprychem, co przykłada nóż do gardła.
   - Bo nóż jest realny.
   - Oczywiście. Ale w zaciszu bezpiecznego domu, wśród 
przyjaznych, zwykłych rzeczy, jest równie nieprawdziwy jak 
diabeł. A jednak na moją deklarację, deklarację jednego z 
szaleńców, których ma już pan powyżej uszu, a więc na 
stwierdzenie, iż jestem księciem mroku, zareagował pan 
przestawieniem w mózgu odpowiednich trybików i uprzejmym 
pochyleniem głowy. Ale kiedy przyznaję, że moim ludem są 
prawdziwi przestępcy, co prawdziwymi nożami podrzynają 
gardła, zdaje się pan być zszokowany. Pan, zaprawiony w 
bojach psychiatra. Trochę to dziwne.
   - Zaskoczył mnie pan. Nie oczekiwałem...
   - Czego? Że odwołam się do naszego pospolitego, 
namacalnego świata?
   - Powiedzmy.
   - Że będę tak brutalnie szczery?
   - Brutalnie szczery? Widzi pan... budując taki pomost w 
realność stwarza pan możliwość zakwestionowania swych 
wyobrażeń. Chyba że byłby pan już zupełnie obłąkany i 
zamknięty na argumentacje, a tak nie jest. Sprawia pan 
wrażenie inteligentnego i świadomego sytuacji. To nie 
pasuje.
   - A więc udaję szaleńca?
   - Możliwe.
   - Czy mógłby pan taką opinię przekazać Eveyil?
   - He. Drań z pana.
   - Zaraz, tego mi pan nie udowodnił.
   - Jak to. Władca morderców, złodziei sam musi być...
   - I tu się pan myli. Ja powinienem być ponad tym. Nie 
mogę się poddawać żadnemu punktowi widzenia. By móc stanąć 
po pewnej stronie i uczynić to w pełni świadomie, nie można 
być ograniczonym kategoriami myślenia danej grupy. Murzyn 
nie dlatego jest Murzynem, że spodobało mu się mieć czarną 
skórę, lecz dlatego, że taki się urodził. Dlatego też z 
zasady będzie odnosił się do białych przynajmniej z 
niechęcią.
   - Ale pan przecież urodził się księciem.
   - A dowiedziałem się o tym dopiero po pięćdziesięciu 
latach zwykłego życia.
   - Co nie zmienia sytuacji. Pan nie miał wyboru.
   - Miałem.
   - Tego też nie rozumiem.
   - Myśli pan, że dlaczego żyję? Umarłem i było po mnie, a 
do życia wróciłem tylko dlatego, że zgodziłem się być 
księciem. Gdybym odmówił, po prostu nie ocknąłbym się i 
prawda zostałaby objawiona synowi czy wnukowi Eveyil.
   - O, to już był szantaż!
   - Skąd! Ja nie wiedziałem, że jeśli się nie zgodzę - 
umrę. Powiedziano mi to po podjęciu decyzji. Podejmowałem ją 
jako zwykły człowiek.
   - Nie wiem, czy taki zwykły. Według pana przeciętny 
przechodzień ni z tego, ni z owego... Nie, nie. Pan musiał 
być uwarunkowany. Geny w końcu... Skąd pan wie, że nikt nie 
manipulował embrionem przez te dwieście lat?
   - Zadziwiająco dobrze wczuł się pan w moje szaleństwo, 
doktorze.
   - Na tym polega moja rola. Wróćmy do sprawy.
   - Tak?
   - W jakim sensie posiada pan władzę nad swoim ludem?
   - I czy ją kiedyś sprawdzałem, co?
   - I czy kiedyś ją pan sprawdzał?
   - Już mówiłem, że jestem księciem na wygnaniu i 
tłumaczyłem, na czym to wygnanie polega. Zapomniał pan? O to 
właśnie chodzi, że utraciłem tę władzę poprzez utratę wiary.
   - Zrównuje pan te rzeczy.
   - Wiarę i władzę?
   - Nie, w ogóle... Wiarę i byt. Sama wiara wystarczy, by 
rzecz, nie chodzi jedynie o materialny przedmiot, 
zaistniała, tak? Trochę przestarzały pogląd.
   - Proszę nie uogólniać, tylko nie uogólniać. Jasne, że 
nie zmaterializuję jabłka na tym stole tylko dlatego, że 
uwierzę w jego istnienie. Zresztą, można by się spierać o te 
granice wiary, od kiedy nabiera ona mocy stwórczej.
   - Więc?
   - To jest szczególny przypadek. Mój przypadek, mojego 
rodu. Tak samo kameleon jest szczególnym przypadkiem 
zwierzęcia, co nie znaczy, że każde zwierzę musi posiadać 
zdolność mimikry i znalezienie żyrafy, która nie przybierze 
koloru otoczenia, nie jest dowodem przeciwko istnieniu 
kameleonów.
   - Długo musiał pan nad tym myśleć.
   - Jasne. Sądzi pan, że nie próbowałem znaleźć dziury w 
rozumowaniu rodziców?
   - Ale uwierzył pan im.
   - Na ten teren proszę nie wchodzić, doktorze. Cóż pan 
może wiedzieć o zachowaniu się człowieka w stanie śmierci 
klinicznej podczas spotkania z duchami nagle odnalezionych 
rodziców, których istnienia nie podejrzewał. Prawa pańskiej 
nauki nie sięgają takich sytuacji, podobnie jak prawa naszej 
fizyki nie sięgają wszechświata sprzed Wielkiego Wybuchu.
   - Cholera, pan to naprawdę musiał nieźle zgryźć.
   - Teraz pan gra?
   - Słucham?
   - Nie... nie wiedziałem, czy nie gra pan takiego 
zachowania, żeby sprowokować we mnie pożądane reakcje. Chyba 
nie wpada pan w zachwyt nad przypadkiem każdego pacjenta?
   - Nie, ale z pana jest niezły oryginał. Rzadko trafia mi 
się ktoś z tak rozbudowanym i spójnym, wymyślonym światem.
   - Prawda? To co, pozostanie pan przy wersji wesołego 
symulanta?
   - No... nie wiem.
   - Nie zrobi mi pan tego, doktorze. Proszę powiedzieć 
Eveyil, że udaję, dobrze?
   - Będzie na pana wściekła. Albo nie uwierzy mi.
   - Och, to i tak lepsze od otwartego nazwania mnie 
szaleńcem.
   - Dziwny z pana człowiek. Mógł pan przecież wierzyć sobie 
w tę historię nie opowiadając jej nikomu.
   - Chyba że do czegoś potrzebne mi jest świadectwo 
niepoczytalności, tak?
   - Istnieje i taka możliwość. Ale żeby je uzyskać, nie 
trzeba wymyślać takich skomplikowanych historii. Nie trzeba 
też wpadać pod samochód. Może więc rzeczywiście jest pan 
obłąkany...
   - Może.
   - Dziwny z pana człowiek - powtórzył doktor Chakolf i 
strzepnął popiół z papierosa do masywnej popielniczki 
wznoszącej się na rogu jego antycznego biurka niczym 
niezdobyta twierdza na skraju płaskowyżu czarnej ziemi czy 
wieża w końcu szachownicy.
   Doktor Chakolf był jasnowłosym mężczyzną o ostrej, lecz 
proporcjonalnej twarzy, która w swym lenistwie rzadko kiedy 
uznawała za godne przekazać światu, co dzieje się za jej 
ciemną maską. Gdy już drgnął na niej jakiś mięsień, 
wydarzenie to urastało do rozmiarów wielkiego gestu - 
Chakolf mógłby być mimem. Potrafił nieco zwolnionym 
podnoszeniem papierosa do ust oddać niesamowite zdumienie; 
szybszym niż zwykle o ułamek sekundy wypuszczeniem dymu z 
płuc ukazać wstrząs, jaki właśnie przeżył; mrugnięciem 
doprowadzić rozmówcę do wściekłości. Pacjent, który nie miał 
dość silnych nerwów, by ignorować tę grę, bądź tak słabych, 
żeby w ogóle nie zdawać sobie z niej sprawy - powinien po 
kilku słowach rzucić się na doktora, albo do drzwi, z 
wściekłością bądź przerażeniem. Nie zanotowano takich 
wypadków. Jodel znał masę ludzi, którzy po kilku minutach 
podobnej rozmowy z Chakolfem - zwariowaliby. Wobec nich 
jednakże doktor stosował najwyraźniej inne metody. Ta - 
gadającej rzeźby - nie robiła na Jodlu większego wrażenia. 
Od pewnego czasu coś tak ludzkiego jak wrażenie nie 
docierało do niego. Od pewnego czasu, od wypadku.
   Chakolf palił papierosa doskonale imitującego 
starożytne śmiertelne nikotynowce. Nawet dym tak samo ciężko 
snuł się w powietrzu, w zwolnionym tempie pnąc się ku 
pracującemu niezauważalnie przewietrznikowi. Giął się i 
szarpał w nagłych podmuchach ciemnoszarą smugą, malując 
holodeowe mętnawe obrazy. Podczas gdy umysł Jodla bezbłędnie 
wybierał odpowiedzi na pytania psychiatry, jego głębokie 
oczy śledziły ten darmowy pokaz niezależnymi impulsami śląc 
wyobraźni coraz to nowe konstrukcje skojarzeniowe. I tak: 
straszliwy wąż w mocarnych splotach dusił ofiarę, co łapała 
powietrze rybio otwartymi ustami. Dalej - wąż przekształcał 
się w karawanę pełznącą po górskich zboczach, morskiego 
potwora machnięciami swych łapopłetw posyłającego na dno 
dziesiątki statków, smoka  ziejącego ogniem w smukłego 
rycerza z długim mieczem. Rycerz potężnym cięciem ucina 
głowę smokowi i unosi przyłbicę...  
   - Co?
   - Pytałem, skąd pan ma tę popielniczkę! - niezwykle 
ostrym głosem powtórzył Jodel.
   - To... - Chakolf przesunął ją po mrocznym blacie. 
Znalazła się w jednej z plam światła przesiewanego przez 
okienny wzór i jej kontury nagle strzeliły delikatnością i 
pięknem. Z plątaniny figur wyłoniły się kształty. - Nie 
pamiętam, chyba dostałem od jakiegoś pacjenta.
   - Dostał pan od jakiegoś pacjenta? - Jodel niemal 
wywarczał te słowa. Cały jego spokój i opanowanie 
przeciwstawiane kamienności psychiatry umknęły świadomie 
odegnane.
   Chakolf potarł opuszkiem paznokieć lewego kciuka; włączył 
się "cichy" system ochronny, który kryły grube ściany 
gabinetu. Nie musiał dotychczas z niego korzystać i miał 
nadzieję, że nigdy nie będzie musiał, nie zawahał się jednak 
przed zamontowaniem go, choć kosztowało to niemało. Teraz 
czujne nieśmiertelną czujnością maszyny ożyły i przez swe 
niewidoczne ślepia zaczęły śledzić każdy ruch Jodla - 
jedynego człowieka w tym pomieszczeniu, który nie odpowiadał 
wzorcom "bezpiecznych".
   Jodel wstał i podszedł do biurka. Psychiatra uniósł prawą 
brew okazując poważne zaniepokojenie. System ochronny 
przeskoczył na wyższy poziom reakcji.
   Jodel dźgnął palcem w kierunku popielniczki:
   - Błąd. Powinieneś to ukryć.
  Popielniczka ciemno połyskiwała w słonecznym blasku. 
Składające się na nią dziewięć postaci nagich 
kobiet, stojących w kręgu, ze splecionymi rękoma, unoszących 
twarze ku górze - zajaśniało, jakby to pot zaperlił się na 
ich ciałach od straszliwego wysiłku, w jakim wykrzywione 
były ich piękne oblicza.
   - To, kochany panie doktorze, jest krąg dziewięciu 
dziewic i doskonale pan wie, co oznacza. Myślę - przeniósł 
wzrok w oczy Chakolfa - że nie mamy już o czym rozmawiać. 
Żegnam.
   - Chwileczkę! Panie Jodel!
   - Żegnam.
   Jodel odwrócił się i wymaszerował z gabinetu. Drzwi 
rozpłynęły się przed nim, a potem zmaterializowały na 
powrót, gdy stanął na nieznośnie miękkiej wykładzinie 
poziomej korytarza, co jak jelito potwora przecinał cały 
Blok Medyczny. Panowała w nim nienaturalna cisza - wokół 
przemykali ludzie, wizualny rozgardiasz aż rzucał się w 
oczy, lecz wyciszacze ścinały gdzieś po drodze te wszystkie 
odgłosy i w tym odcinku sinobladego jelita tylko 
westchnienie Eveyil ośmieliło się przekroczyć normy.
   - Czemu czekałaś?
   - Och, dobrze wiesz czemu.
   - No, jazda, idź, spytaj się tego drania, czy jestem 
szalony.
   - Tato!
   - Co: tato? Nie po to czekałaś?
   - Tak! Właśnie po to.
   Poderwała się z ławy ciągnącej się wzdłuż ściany jak 
zgrubienie powierzchni kiszki i niemal podbiegła do drzwi 
gabinetu Chakolfa. Kiedy się za nimi rozmywała, Jodel zdążył 
jeszcze pomyśleć, jak bardzo to ona nadawałaby się na 
księżną mroku, z tą jej żelazną rzeczowością, nieugiętością 
i praktycyzmem, który kazał jej zawlec go tu, narobić 
zamieszania w poczekalni; gdyby nie wyciszacze - wykrzyczeć 
na cały Blok jego szaleństwo, jakby takie publiczne wyznanie 
mogło zmyć z niego obłęd. Miała też szczęście, że Chakolf 
zgodził się go od razu przyjąć, choć powinien odczekać. Tak, 
myślał Jodel, popełniłem błąd, że wszystko jej 
opowiedziałem. Ale cóż, nie da się cofnąć. A trudno było 
wtedy wymagać, żeby milczał i to przed własną córką. Teraz 
jednak, kiedy jest księciem mroku, ciążą na nim obowiązki i 
sam od siebie powinien wymagać... czego? Nieludzkiego 
wyrachowania? A tak! I okrucieństwa!
   - Przepraszam.
   Obrócił się gwałtownie.
   - Tak?
   - Doktor Chakolf... Pan jest Autistenem Jodlem, prawda? 
Doktor Chakolf polecił mi zaprowadzić pana...
   - Kiedy polecił?
   - Co?
   - Kiedy otrzymał pan od niego takie polecenie?
   - Przed chwilą. Mam zaprowadzić pana...
   - Nigdzie nie pójdę! Jestem wolnym człowiekiem!
   - Tak, tak. - Mężczyzna w pozosie Opiekuna delikatnie 
ujął go za ramię. Gdy jednak Jodel spróbował się wyrwać, 
delikatny chwyt zatrzasnął się w kamienne zamknięcie i Jodel 
został więźniem.
   - Pan nie ma prawa!
   Opiekun uśmiechnął się. 
   - Spokojnie.
   Był wzrostu Autistena, lecz zdecydowanie młodszy, a 
wybrzuszenia pozosu w pasie świadczyły, iż nawet gdyby miał 
mięśnie stulatka i tak chwyt pozostałby żelazny. Opiekun z 
dosiłaczami, a więc już go skazano?
   - Chakolf - mruknął Jodel. - Nie dopadniecie mnie...
   Nie był młody, tak, miał te pięćdziesiąt lat na karku, 
lecz po wypadku przydzielono mu dożywacze, a on ich jeszcze 
nie odłączył.
   Prawa, wolna ręka śmignęła w górę, ominęła wzniesione w 
obronie ramię Opiekuna i uderzyła w jego twarz. Zgięte w 
szpony palce trafiły w oczy, zgięły się jeszcze bardziej, 
nacisnęły. Opiekun ogłuszony bólem zwolnił uchwyt i Jodel 
natychmiast się oswobodził. Szarpnął swą ofiarę w dół, a 
kiedy osunęła się bezwolnie na podłogę, kopnął ją z całej 
siły w podstawę nosa. Opiekun wrzasnął i zamarł.
   Autisten pochylił się nad nim. Chciał odpiąć dosiłacze, 
lecz odchyliwszy połę pozosu zmartwiał nie zakończywszy 
ruchu: na piersi Opiekuna błyszczał srebrny krzyżyk.
   Jęknął, ale przezwyciężając strach - urojony czy 
prawdziwy; co za różnica - sięgnął pasa i rozerwał 
przegubowy zestaw dosiłaczy. Nie miał go jak ukryć pod 
odzieżą, zapiął więc na wierzchu - mocno kontrastował swą 
nieskazitelną bielą z szarym swetrem.
   Choć wrzask Opiekuna zgasł zdmuchnięty przez wyciszacze, 
niezwykły widok zaczął już ściągać gapiów. Ktoś nawet biegł 
ku nim pokrzykując ostrzegawczo. Jodel zerknął za siebie, 
a i tam ujrzawszy zbliżających się ludzi, skoczył w 
pierwszy boczny korytarz. Biała przesłona smugowa błysnęła 
za nim krótko.
   - To znaczy, co mu jest, panie doktorze?
   Chakolf wydął policzek językiem. - Musiał być porządnie 
wyprowadzony z równowagi.
   - Pani Reglov, proszę się nie denerwować.
   - Nie denerwować? On jest moim ojcem! Proszę powiedzieć, 
co mu jest?
   - Tak. Sądzę, że powinna pani poznać prawdę.
   - Do cholery, ja też tak sądzę!... Przepraszam.
   - Przede wszystkim muszę panią ostrzec. Pani ojciec może 
być niebezpieczny.
   - Co?
   - Urojenia tak silnie go opanowały, że nawet morderstwo 
może uznać za w zupełności usprawiedliwione, jeśli tylko 
będzie się zgadzało z jego chorą filozofią. Bardzo ciężki 
przypadek.
   Eveyil zatrzepotała powiekami. 
   - Nie wierzę.
   - Och, przekona się pani. Monarchowie skazywali na 
tortury tylko dlatego, że mieli zły poranek. On czuje się 
takim monarchą, a przy tym nie kryje nawet swych... hm... 
upodobań, choć może określa je w dziwny sposób. Książę 
mroku... Nigdy przed wypadkiem o tym nie wspominał?
   - Nie. Przynajmniej ja nic nie słyszałam. - Jeszcze nie 
tak dawno ograniczyłaby się do "absolutnie nie". Teraz 
niczego nie była pewna.
   - Do tego mania prześladowcza - ciągnął Chakolf. - Nie 
jest dobrze.
   Deok w biurku skrzeknął. Doktor machnął ręką w jego 
paśmie wywoławczym. Odezwała się dyżurna.
   - Doktorze Chakolf?
   - Tak, słucham?
   - Pana pacjent... Autisten Jodel.
   Eveyil skamieniała.
   - Chakolf spojrzał na nią przelotnie.
   - Co się stało?
   Dyżurna podniosła głos.
   - Napadł na Opiekuna i uciekł. Ukradł mu dosiłacze, a 
przedtem... Opiekun jest nieprzytomny, wiozą go na 
błyskawiczną. Dyrektor chciałby usłyszeć pana opinię o tym 
Jodlu.
   Chakolf zwrócił się do Eveyil.
   - Sama pani widzi.
   - To... - córka wariata chciała zaprzeczyć, ale 
uświadomiła sobie, że cokolwiek by teraz krzyknęła, byłby 
to właśnie krzyk córki wariata. Zatrzymała więc słowa 
tłoczące się w gardle i tylko gorący wzrok utkwiła w 
psychiatrze. Nie miała większych szans, on już podjął 
decyzję.
   - Stopień drugi, blokada Bloku. Proponuję wprowadzić do 
akcji Osod, pacjent jest niebezpieczny. Ostrożnie. Nie 
liczyć na dezorientację ani panikę. Ma dosiłacze, uważać. 
Ostrożnie.
   - Dziękuję - powiedziała dyżurna. - Dyrektor zastosuje 
się do pańskich rad.
   Chakolf wyłączył deoka, a Eveyil opuściła wzrok.

Pierwsza Brama nie przepuściła go. Zdążyli wpisać do systemu 
jego kod i teraz Blok stał się więzieniem Autistena Jodla. A 
chociaż duże było to więzienie i wiele w nim miejsc do 
ukrycia, nie miał wątpliwości, znajdą go. A wtedy - wtedy...
Istniało tylko jedno wyjście - ekspresówka z dachu. Kiedy 
lecieli do Bloku, widział ją cienką kreską tnącą błękitne 
niebo. To był ratunek.
   Odwrócił się od Bramy i pobiegł korytarzem oznaczonym 
czerwoną linią podłogową. Na pierwszym skrzyżowaniu skręcił 
w prawo, pamiętał bowiem, że tam mniej więcej znajdowały się 
wznośniki. Dopadł ich wreszcie, lecz wszystkie tunele były 
nieczynne. Wokół żywej duszy. Tylko piekielna biel ścian, 
cisza, on i niewidoczne oczy Bloku, przez które go 
podpatrywano.
   Ewakuowano tę część budynku, jakby zaraza tu spadła - był 
nosicielem, a zarażał szaleństwem - niebezpieczna to 
choroba. Ale on odbierał to inaczej. Boją się go! Boją się 
księcia mroku! Wściekłość, duma i podniecenie rozsadzały 
umysł nie tak dawno wskrzeszonego Jodla, na którym płonęło 
piętno obłędu. I wszyscy je widzieli; biegnąc tak 
korytarzami nie schylał głowy, patrzył prosto, nie kryjąc 
się przed wzrokiem minikamer. W oczach migotał płomień, co 
przez całe życie ledwo się tlił, gdzieś tam pielęgnowany, 
podsycany - kontrolowany by nie przekroczył dozwolonych 
rozmiarów. Teraz książę sam sobie wyznaczał granice - radość 
była w jego determinacji. Podobnie cieszą się obrońcy 
straconego grodu, kiedy po długim wyczekiwaniu nadchodzi 
moment szturmu i choć nie ma już nadziei ratunku, to nie ma 
i wahania. Dokonało się, amen.
   Przebiegł do sektora pionu pochylni i po nich zaczął się 
wspinać ku niebosiężnemu dachowi Bloku. Wspomagany 
niezmordowanymi mechanizmami biegł lekko, ciesząc się dawno 
zapomnianą przyjemnością czystego fizycznego wysiłku póki 
jeszcze można. Tak, był zdesperowany, lecz nadzieja ratunku 
nie wygasła. Nawet gdyby logika mówiła mu, że nie ma szans, 
to jako książę musi próbować, chociażby po to... chociażby 
po to, żeby potem mówili o nim z szacunkiem, żeby mówili: 
odważny był książę. Żeby opowiadali o nim po nocy - 
mordercy, złodzieje, dziwki - kiedy nadejdzie czas.
   Biegł, biegł i biegł; jeszcze jedna pochylnia i jeszcze 
jedna, aż w końcu wspiął się na siedemdziesiątą drugą i 
biała ściana wybuchnęła mu w twarz.
   Podmuch cisnął go w dół, lecz zdążył się chwycić głównego 
filara i tylko zakręciło nim w powietrzu. Kilka dni temu nie 
pomyślałby nawet, że może dokonać takiego wyczynu. Z szarej 
dziury po ścianie wynurzyli się ludzie w zielonych mundurach 
z czerwonym krzyżem - ludzie z Osodu medycznego. Dwóch na 
przodzie z bronią w dłoniach, dwóch następnych pchało nosze, 
z tyłu, za nimi, tłoczyli się dalsi. Jodel skoczył, kopnął 
lufę ogłuszacza (tak, to wygląda na ogłuszacz, ale na pewno 
nim nie jest, dopaść mnie chcą, dzienni i honoru nie mają, o 
tyle, sukinsyny!) i odepchnął Osodczyka na próbującego go 
obejść kolegę. Ci z noszami zatrzymali się i Jodel dostrzegł 
na półce pod nimi jakiś długi pakunek w białym materiale, na 
którym widniały napisy Bloku, ale to go nie zmyliło - 
ofiarny miecz tam mieli, by czym prędzej z nim skończyć. 
Tak, głowę mu utną.
   Wyrwał się padającemu Osodczykowi od noszy, co potknął 
się o tego z ogłuszaczem, zwalonego szybkim sierpowym, i 
pognał w górę w kilka sekund ginąc prześladowcom z oczu. 
Udało się. Ta zasadzka nie zadziałała, ale będą następne, 
już pewnie się przygotowują. Dobrze, że przynajmniej muszą 
zachować pozory, bo tak to od razu poszliby na całego - 
myślał - nawet gdyby mieli rozwalić cały ten budynek. Ale 
oficjalnie jestem tylko szaleńcem, więc muszą się starać, 
żeby wyglądało to w miarę normalnie. Skurwiele. A to 
wszystko przez Eveyil. Zawlokła go tu i całemu Blokowi 
opowiedziała o nim. Ten Chakolf też jest jednym z nich: od 
razu go złapał, wiedział co robi, a teraz ma mnie w garści, 
doktorek pieprzony.
   Szaleństwo sięgało coraz głębiej. Gdyby tylko mógł - 
udusiłby Chakolfa. Zadusiłby ich wszystkich... Pośród tej 
wściekłości dudniła jedna myśl: Eveyil, Eveyil musi się 
uratować, by móc dać światu następnego księcia mroku.
   Sto piętnasta pochylnia. Okręcił się wokół filara, 
postawił nogę na wyższym poziomie - i zaraz ją cofnął. W 
połowie pochylni płonęła jaskrawymi zakosami Sieć. Ostre 
błyskawice wyładowań skakały pomiędzy jej nićmi tworząc na 
mgnienie oka kanciasty zarys postaci wielkiego 
energetycznego pająka, co rozsiadł się między ścianami, by 
pochłonąć księcia, gotów uderzyć obezwładniającym piorunem, 
gdy tylko on się zbliży.
   Jodel już obrócił się i zamierzał skoczyć w boczny 
korytarz tego poziomu, lecz i tym razem cofnął nogę - 
identyczna Sieć skrzyła się po lewej stronie. Był w pułapce. 
Nie mógł iść do góry, nie mógł obejść bariery innym pionem 
pochylni; pozostawili mu tylko drogę w dół - ku śmierci. Ku 
hańbie, dodał w myślach - już całkowicie przestawił się i 
ciągi skojarzeń uwarunkował swą monarszą godnością, pozycją 
księcia - właśnie honorem władcy nocy. I Śmierć zmusił do 
respektowania swych praw: umrzeć, ale jak przystało księciu 
mroku.  
   Kilka kroków dalej, w opadającej ścianie dostrzegł zarys 
drzwi. Przyjrzał się potężnemu Oknu, niemal pancernemu, 
zamykającemu od zachodu pion pochylni. Od górnej Sieci 
dzieliło go nie więcej jak cztery metry. Mogło się udać.
   Za drzwiami mieścił się magazyn jakiegoś laboratorium. 
Stały tam sterty ciężkich pojemników o niewiadomej 
zawartości, szafki, stelaże i wózki. Wózki - one najlepiej 
się nadawały. Załadował na jeden z nich 
kilkudziesięciokilogramową pakę - dosiłacze nawet nie 
zauważyły tego przeciążenia - i wypchnął wózek na zakręt 
zablokowanej pochylni. Śpieszył się. W każdej chwili z dołu 
mógł nadejść kolejny atak, przed którym nie zdołałby się 
uchronić ani uciekając, ani ginąc. Dopadliby go, żywego 
księcia mroku.
   Pchnął wózek z całej siły prosto w Sieć. Błysnął piorun, 
zatrzymał pędzącą masę w miejscu - koniec wyładowania liznął 
Okno. Rozprysło się w jednym, wielkim fajerwerku 
śmiercionośnych strzępków błonoszkła. Macka pająka światła 
zwinęła się i na pochylni zapanował spokój. Kawałki 
rozdartego wyładowaniem Okna topiły się pozbawione 
siły utrzymującej je w całości; do Bloku wdarł się wiatr i 
rzucał nimi po korytarzu, aż wreszcie zniknęły całkowicie - 
płatki sztucznego śniegu.
   Jodel wyszedł zza filara i podszedł do skraju przepaści. 
W dole - tak daleko, że aż nieprawdziwie - mozolnie coś 
drgało, poruszało się ohydnymi pełznięciami. Ulice wyższe, 
poprzylepiane do ścian budynków, nie ukazywały swego wnętrza 
i Autisten mógł tak stać w środku miasta, w jego sercu, sam 
i tylko z wiatrem w objęciach. Gdyby zdołał się wychylić i 
spojrzeć w górę, dojrzałby szczyt Bloku z wyrastającą z 
niego gałęzią ekspresówki - wysoko, wysoko, setki metrów 
wyżej, dokąd nie dobiegłby i w godzinę. Lecz nie mógł się 
wychylić i tak było dobrze - twarzą do ziemi skoczy, nie 
odda Im hołdu.
   Otulony delikatnym welonem pocieszającego szeptu wiatru 
usłyszał tupot nóg Osodczyków dopiero, kiedy wdarli się na 
najbliższy pełny poziom. A wówczas już się nie zastanawiał. 
Nic w nim nie pozostało z dawnego Autistena Jodla, pechowca 
i konformisty, który życie przegrał walkowerem i nawet 
tracić nie potrafił z godnością. Teraz był księciem mroku i 
wspaniale czuł się w tej postaci o granicach jak promień 
lasera ostrych i wyraźnych, o przeznaczeniu prostym i 
nieodwoływalnym, o losie, który można było nazwać 
wyróżnieniem. Czuł się wspaniale, choć za chwilę miał zginąć 
- i to też było w tym odczuciu - oddychał swym szalonym 
światem pełną piersią, jak tym wiatrem niemal materialnym; 
to już ostatnie łyki.
   - Nie ruszaj się!
   - Stój!
   - Kurwa, co on robi!
   - Stój, stój, idioto!
   Zrobił ten Krok, skoczył, a ręce Osodczyków rozminęły się 
z nim o milimetry.
   Nim dotknie ziemi, czeka go długi lot - chociaż tak 
krótki - i nikt mu nie odbierze tych sekund swobodnych myśli 
w swobodnym spadaniu. Nie będzie krzyczeć.
   Książę mroku, i ja nawiedzę swego wnuka, kiedy nadejdzie 
czas, ród nie wygaśnie, Eveyil.
   Ziemia zbliżała się jak rozkwitający chwast.

Obraz na ekranie w gabinecie Chakolfa zgasł i zgasła Eveyil.
   - Jak... Dlaczego on to zrobił? - Nie płakała, w tej 
chwili i płakać nie mogła.
   Psychiatra nie miał już kamiennej twarzy, ale chociaż nie 
była ona nieruchoma, nadal nie wyrażała niczego. Może po 
prostu nie wiedziała, co wyrażać.
   - Próbowaliśmy go zatrzymać. Nie zdawałem sobie sprawy, 
że jego szaleństwo posunęło się tak daleko.
   - Tak... Nie, to nie pana wina.
   - A tym bardziej nie pani! Proszę się nie obwiniać, 
zrobiła pani, co mogła.
   - Ale... dlaczego?
   Chakolf machnął ręką i ekran znikł.
   - W tym naszym naukowym, prostym świecie...
   - Proszę przestać!
   - Tak.
   Zamigotały drzwi i do środka wszedł kalition Osodu 
medycznego. Jego spojrzenie załopotało pomiędzy psychiatrą a 
Eveyil.
   - Doktorze...
   - Mhm?
   Eveyil uniosła głowę.
   - Może pan mówić.
   Kalition wbił wzrok w Chakolfa. Doktor niezauważalnym 
ruchem palców wyłączył wciąż czynny system ochronny.
   - Spadł na krawędź estakady - zameldował Osodczyk. - 
Rozerwało go na pół i... twarzą w dół.
   Chakolf skinął głową i wstał. Otworzył szufladę biurka, 
wyjął z niej coś i ścisnął w prawej ręce. Lewą położył na 
popielniczce.
   Eveyil spojrzała na niego pytająco.
   Osodczyk sięgnął do kieszeni, szybkim ruchem wyszarpnął 
pistolet i płynnym półobrotem wymierzył go w głowę córki 
szaleńca.
   Otworzyła usta, ale jak płacz, tak i słowa nie mogły się 
teraz zrodzić. Patrzyła tylko.
   Psychiatra i kalition wymienili ciężkie spojrzenia. 
Chakolf uniósł prawą rękę. Błysnął w niej srebrny krzyż.
   - W imię Ojca i Syna... - zaczął.
   Eveyil w niekontrolowanym skurczu przerażenia wciągnęła 
do płuc powietrze.
   - Co...?
   - ...aby dopełniło się w dniu oczyszczenia Słowo... - 
ciągnął uroczyście Chakolf, a twarz, co po raz pierwszy 
wyglądała na ludzką, jaśniała natchnieniem - ...i zmiażdżony 
został wąż...
   Kalition nacisnął spust.

maj 1991
                                              Jacek Dukaj

                         JACEK DUKAJ
   Młody autor z Tarnowa urodzony w 1974 roku. Miłośnicy SF 
znają go ze znakomitej "Złotej Galery" ("F" 2/90), "Śmierci 
Matadora" ("NF" 1/91) i opowiadania "Opętani" 
przedstawionego w "Fenixie". Przygotowuje obszerny zbiór 
"Requiem dla Szatana"; jedno z nich, "Korporacja Mesjasza", 
znajdzie się w antologii Wojtka Sedeńki "Czarna msza".
   Dukaja fascynują odwieczne zmagania Dobra i Zła, 
oglądanych osobowo, a nie jak bezimienne, alegoryczne siły. 
Autor zdaje się balansować na wąskiej linii oddzielającej 
fantastykę religijną od bluźnierczej; na swój sposób 
zafascynowany Złem pokazuje je jako pokusę wielkości, klasy, 
a także jak misję, jak posłannictwo. Z teologicznego punktu 
widzenia bywa to ryzykowne, z literackiego i socjologicznego 
wygląda na płodne, zwłaszcza że - tak właśnie jest w 
przedstawianym opowiadaniu - Zło u Dukaja to być może 
odmiana szaleństwa. Nasi Czytelnicy w Sondażu VII i Zbigniew 
Łazowski ("Herezja i wiara" "NF" 8/91) bronili Dukaja przed 
moim określeniem "literatura antyklerykalna"; co powiedzą po 
przeczytaniu końcówki "Księcia mroku..."? Przy czym problem 
postawiony w tym tekście wcale nie jest jednoznacznie 
obrazoburczy: czy Dobro może, czy ma prawo być bezwzględne i 
bezlitosne, czy będąc bezlitosnym pozostanie Dobrem?  
Ewangelia udzieliła nam w tej kwestii odpowiedzi 
jednoznacznie przeczącej. Co począć, Jacek Dukaj pisze 
chwilami tak, jakby zaprzedał duszę Diabłu, ale są też w 
jego prozie sygnały zdające się wskazywać, że Bóg przez 
podstawionych facetów wykupił sporą część udziałów.  
                                                     (mp)
