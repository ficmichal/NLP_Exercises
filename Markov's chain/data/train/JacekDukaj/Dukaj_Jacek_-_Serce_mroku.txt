Autor: JACEK DUKAJ
Tytul: Serce Mroku

Z "NF" 11/98
   
   Przewracając pożółkłe stronice
   głodny lampart w twoich oczach
   i zapach napalmu o poranku
   
   [Najlepiej czytać przy muzyce zespołu Rammstein]
   
   
   I  Dotknąwszy stopą jej powierzchni, zgiąłem się w pół i 
zacząłem wymiotować. Z dysz wahadłowca szedł biały dym. 
Paale zatoczył się i upadł obok mnie. - Ale cuchnie! -  
jęknął. - To aż boli. Powinienem mu siłą wydrzeć te 
filtry! - Prędzej czy później musicie się przyzwyczaić - 
rzekł z wysokości schodków pierwszy pilot. Nałożył 
noktokulary i zapalił papierosa. Może to pomaga, 
pomyślałem; dym papierosowy. Lecz sam w to nie wierzyłem. 
Smród był tak okropny, że w ciągu kilkudziesięciu sekund 
istotnie zaczęła boleć mnie głowa. Obtarłszy usta, 
pomogłem wstać Jurgenowi. Z lewej dochodził warkot 
samochodu, z każdą chwilą wyraźniejszy. Obejrzałem się: 
szare cienie pośród cieni czarnych. Najdalej wzrok sięgał 
akurat do stygnących dyszy: na Klinie nie da się wylądować, 
polegając jedynie na napowietrznym ślizgu, trzeba 
manewrować aktywnie, wszak między innymi z tego powodu 
wybrano Klin na bazę, to kryjówka śródgórska dostępna 
jedynie po stromej paraboli. Sięgnąłem do kieszeni kurtki, 
rozerwałem nylonowe opakowanie i nałożyłem firmowo nowe 
noktokulary Zeissa. Popielaty monochrom uderzył mnie w 
źrenice. Mężczyzna w toczącym się ku nam FTM-ie machał 
ręką. Poznałem: to von Miltze, tylko że z brodą. W oddali, 
za jego plecami, majaczyły blaszane baraki. Dżungla 
zaczynała się tuż za nimi, brudnymi falami dzikiej 
roślinności wspinała się po zboczach otaczających nas gór, 
wyżej i wyżej, ku wiecznej półciemności nieba Mroku. 
   Von Miltze zatrzymał się przy nas, uchylił drzwiczki. 
Bez słowa zajęliśmy miejsca. Zawrócił - po czym wdepnął 
gaz, aż wcisnęło nas w fotele. Za naszymi plecami - 
widziałem to w ciemnych odbiciach lusterek wstecznych - 
wahadłowiec zaczynał manewrować do ciasnego skrętu na 
końcu pasa. Von Miltze zanucił pod nosem, uderzył 
nasadą dłoni w kierownicę i nagłym wyrzutem lewej ręki 
włączył radio. Radiostacja Klinu nadawała ciężki tot 
frankfurcki, Wagner zaklęty w zgrzytach elektrycznych 
gitar i rozsamplowanym głębokim basie bębnów. Jechaliśmy 
przez monochromatyczny półmrok, nie używano tu 
reflektorów, nadto by oślepiały oczy za noktokularnymi 
szkłami, które nosili wszyscy. Zapytałem von Miltze'a o 
windy. Wskazał przed siebie, za siebie, na boki. 
Wahadłowiec właśnie toczy się na Mamuta, rzekł podnosząc 
głos ponad muzykę. Te windy, widziałem to na 
trójwymiarowych planach Klina, przestrzeliwały masyw 
skalny szybami o długości ponad kilometra. Baza właściwa 
mieściła się tak głęboko pod powierzchnią gruntu Mroku dla 
zabezpieczenia przed atakiem jądrowym. Rosjanie, 
Japończycy i Amerykanie umieścili swoje centra w podobnych 
katakumbach. Uniosłem twarz ku ciemnemu niebu, wiatr - 
nareszcie ruch powietrza! - chlasnął mnie po twarzy brudną 
ścierką. Tam, ponad brunatnoszarym bagnem chmur, 
niewidoczne, krążyły po wciąż zmienianych orbitach 
wyrzutnie rakiet, nasze i ich; naszych cztery lub pięć, 
jak głosi plotka, bo to, rzecz jasna, tajemnica państwowa 
i nikt nie wie nic pewnego. Chodzą również plotki o 
platformach z działami laserowymi i mikroorbitalach z 
pojemnikami wypełnionymi śmiertelnie zjadliwymi 
bakteriami, nacelowanymi genetycznie zarówno na nas, jak i 
na biosferę Mroku. Wyżej, po wyciągniętych, elipsoidalnych 
krzywych, okrążają planetę cztery statki: "Adolf Hitler", 
"Herman Goring", "Władza Ludu" i "Wschód". Półtora roku 
świetlnego stąd amerykański "George Washington" mija się 
właśnie w drodze powrotnej na Ziemię ze swym bliźniaczym 
"Franklinem D. Rooseveltem"; "Roosevelta" ściga japoński 
"Orukina", kolejne pięć lat świetlnych za nim sunie 
gigantyczny "Josif Wissarionowicz Stalin" ze stu 
osiemdziesięcioma tysiącami anabiozerów, a w każdym z nich 
cholerny komunista. Nieco szybciej od statków mkną zaś ku 
nam na elektromagnetycznej fali informacje i rozkazy z 
Ziemi. Chociażby: co zrobić z tym "Stalinem"? Zestrzelić, 
zanim wejdzie na stacjonarną? Wojna by z tego była jak 
nic. Szlag, i tak jest wojna. Ten cały wyścig na Mrok nie 
ma najmniejszego sensu, Rzesza nic tu nie może zyskać, 
jedynie spada przezeń w coraz głębsze otchłanie deficytu 
budżetowego. Ale to polityka; nic tu po logice; daliśmy 
się złapać w klincz wzajemnej ideologicznej propagandy, 
teraz już wycofanie się z Mroku jest nie do pomyślenia dla 
żadnego z mocarstw. Kosmos pochłania miliard za miliardem. 
Gdyby nie chmury (Mein Gott, gdyby nie chmury...!) 
dojrzałbym światełko "Goringa", przesuwające się wolno 
między obcymi gwiazdami. Przebyłem w tym światełku zimną 
nieskończoność, światełko wyrwało mi z życiorysu kawał 
historii, lata całe nawet według zrelatywizowanego 
zegara podróżnego: informacja o przeszłości wyprzedziła 
mnie i gdy obudzono nas w końcowej fazie hamowania, byłem 
do tyłu o ładnych kilka rewolucji politycznych, dotąd 
zdarzają mi się wpadki. Wyobrażam sobie, jaką reedukację 
będą musieli przejść po przecknięciu się ci czerwoni 
pionierzy ze "Stalina", istne pranie mózgów, wszak miesiąc 
po ich zaśnięciu pucz NKWD zmiótł z Kremla Gruzłowa i jego 
ekipę, przez próżnię płyną już z pewnością nowe 
podręczniki historii ZSRR. To światełko, którego nie 
widzę, "Herman Goring"... chciałem się mu przyjrzeć z 
zewnątrz, chociażby podczas odbijania wahadłowca, ale 
oczywiście nic z tego nie wyszło, znam tylko 
Zifferrechnenmaschinowe symulacje, makiety w małej skali, 
zdjęcia z orbity Ziemi. Nikomu nie mówiłem: on jest 
piękny. Estetyka półkilometrowej konstrukcji z metali i 
tworzyw stucznych i diabli wiedzą czego jeszcze - 
zauroczyła mnie od pierwszego spojrzenia; statki posiadają 
dusze kobiet, także te kosmiczne, także te 
pozaatmosferyczne, nie przeznaczone do lądowań na 
powierzchni planet, o kształtach niewyprofilowanych 
aerodynamiką do obłych strzał, stożków, deltoid, ich 
sylwetki nie ogranicza żadne prawo gazów, "Goring" 
najlepszym przykładem, kosmiczna katedra Gaudiego, tak, 
tak, właśnie tak mi się kojarzy, gdyby Gaudi projektował 
statki kosmiczne, wyszłoby spod jego ręki coś podobnego: 
kwiat czarnych metali, ażurowa strzelistość pseudogotyku, 
ciężkie a lekkie, a nieważkie, miliony ton masy 
spoczynkowej, choć gdy patrzysz z dala, widzisz tylko 
anielskie skrzydła, złożone i rozłożone, kręgosłupy 
wymarłych lewiatanów, łukowate żebra, asymetryczny wir 
czaszy odrzutowej, krzywą kadzielnicę anihilacyjnego 
ognia; statki posiadają dusze kobiet, nic dziwnego, że o 
okrętach mówi się "one". 
   Windy. Wjeżdżaliśmy właśnie do tego blaszanego baraku, 
gdy kilkadziesiąt metrów dalej zapadła się ziemia i 
wychynął z prostokątnej mogiły czarny Wiesel z krzyżami 
Luftwaffe na aproporcjonalnych statecznikach i skrzydłach. 
Wiesel należał do serii produkowanej przez Messerschmitta 
na specjalne zamówienie AstroKorps, wskazywał na to 
wyjściowy kształt skrzydeł o zmiennej geometrii oraz 
wybrzuszenia dodatkowych zbiorników paliwa. Nim opadły za 
wozem wrota baraku, ujrzałem, jak w myśliwcu obracają się 
turbiny, buchnął spodeń brudny wiatr, wiry cienia, na ich 
krzywych słupach maszyna podniosła się chybotliwie na 
pięć, osiem, dziesięć metrów, wówczas pilot odpalił główne 
silniki i Wiesel uderzony stożkiem obrzydliwie białego 
ognia runął w gruboziarnisty monochrom wiecznie 
zachmurzonego nieba Mroku, w ciasnym zakręcie tnąc 
przestrzeń nad opadającym już na platformie megawindy 
wahadłowcem, z wahadłowca jedynie szary statecznik 
wystawał nad ziemię. Ale wrota baraku zatrzasnęły się i my 
również zaczęliśmy opadać. Zapaliły się lampy umieszczone 
dookoła na krawędzi podłogi windy, bluzgnęło na uciekające 
wzwyż ściany wysokimi cieniami. Von Miltze zgasił silnik, 
wysiadł, przeciągnął się, klapnął na ziemię przy tylnej 
oponie, wyjął papierosy, zapalił. Usiadłem obok. Zdjęliśmy 
noktokulary. Jurgen majstrował coś przy radiu, bo zeszło z 
fali. Von Miltze poczęstował mnie harvarem. Tu też 
śmierdziało, ale już nie tak jak na powierzchni. Zacząłem 
coś mówić o tym odorze, mówiłem przez dłoń przyłożoną wraz 
z papierosem do warg, cicho i niewyraźnie; von Miltze 
kiwał głową ze zrozumieniem. To jedna wielka kupa nawozu, 
odezwał się, akcelerator biologiczny. Widziałeś zdjęcia 
Ogni Piekielnych, pytał retorycznie. Widziałem, widziałem; 
samozapłon metanowych gejzerów - wyziewów dżungli, które 
wychodzą spod powierzchni biobłota wielkimi bąblami - 
rozświetlał wieczną noc planety długimi sztandarami 
brązowego ognia. Niczym pochodnie na gazach oceanicznych 
platform; ocean dżungli Mroku jest miejscami smoliście 
czarny, jego flora nie może sobie w fotosyntezie pozwolić 
na stratę choć kwantu energii. Siedzimy tu już drugą 
dekadę, mamrotał von Miltze, a nadal odkrywają nowe 
gatunki, i to jakie! - chociażby te stratopająki, 
żeglujące od wulkanu do wulkanu; a po lasach jeszcze 
gorzej. Po lasach zawsze gorzej, tam żółte oczy w gorącej 
ciemności. Już niewielu U-menschów zostało w Krypcie. Na 
"Goringu" też przyleciało ich ledwo z setkę; i na ile to 
ma starczyć, na pięć lat? Wolne żarty. Może powinniśmy 
założyć tu własną hodowlę. Hydroponika niskich poziomów 
Klina daje przecież coraz większe nadwyżki ziemskiego 
białka. Ale samic mało. Zresztą Fulke, znasz go, to ten 
sztywniak z SA - Fulke nie wyrazi zgody, jego podpis to
świętość, doprowadził sztukę egzegezy oficjalnych 
komunikatów do prawdziwego mistrzostwa, pojmujesz: on musi 
postępować podług wytycznych, które pozna dopiero po 
latach, przewiduje dziesięć kroków do przodu, to 
polityczny jasnowidz; jakąkolwiek herezję publicznie 
wygłosi, przytakuj mu i nie pytaj, bo on jest 
Strażnikiem Słowa, on niesie Płomień.
   Winda zatrzymała się, rozsunęły się wrota. Łysy wąsacz 
w kombinezonie mechanika obejrzał się na nas przez ramię 
szczając do lekko przyrdzewiałego wiadra, odgłos 
przypominał prucie blachy. Podsufitowe halogeny hali 
zapalały się i gasły w przypadkowych kombinacjach. Jurgen 
zadarł głowę. - Odszajba Sigfrida - wyjaśnił von Miltze. 
Sigfrid to główna administracyjna Zifferrechnenmaschine 
Klina, model jeszcze sprzed dwóch generacji, ale jakoś 
dotąd nie zamontowano nowej maszyny, choć części spadły z 
"Goringa" już blisko tydzień temu. Para przysłanych razem 
z nimi specjalistów zdążyła tylko rozgrzebać do reszty 
oprogramowanie Sigfrida. Problem polegał na tym, że nie 
mogło być mowy o żadnym przestoju w pracy Elektrogehirnu, 
przejście powinno nastąpić całkowicie płynnie. Tymczasem 
okazało się, iż przez te wszystkie lata całkowitego 
odosobnienia Sigfrid wyewoluował tu w swych 
quasisieciowych strukturach do jakiejś przedziwnej, 
niekompatybilnej z niczym formy. - Świrus, świrus - 
mamrotał von Miltze, maszerując ku drzwiom, nad którymi 
paliła się czerwona żarówka. Śluza. Oczekiwałem zmiany w 
powietrzu, ale jeśli jakaś zaszła, to na gorsze: do smrodu 
doszedł zaduch. Jaskrawe oświetlenie wciskało cienie pod 
powierzchnię plastykowych płyt pokrywających ściany 
korytarza. Von Miltze zatrzymał się i zaczął tłumaczyć 
Jurgenowi, jak ów ma trafić do swego pokoju - bo nie 
mógł go tam osobiście odprowadzić, miał polecenie 
dostarczyć mnie prosto pod drzwi Mundiego. Mundi czeka. 
Jurgen znał rozkład pomieszczeń w Klinie z trójwymiarowych 
map, którymi dysponowaliśmy na "Goringu", każdy 
przechodził przeszkolenie z architektury bazy oraz 
geografii planety, żeby się permanentnie nie gubić na 
Mroku w pierwszych dniach po przylocie - ale co innego 
symulacja, co innego betonowy labirynt dookoła ciebie: 
Jurgen rozglądał się po korytarzach, gapił na piktogramy 
piętra i sektoru, kręcił głową... Zostawiliśmy go tak, z 
kartką papieru z nabazgranymi wskazówkami w jednej ręce i 
kieszonkowym E-Notizbuchem w drugiej. 
   - Powiedział "natychmiast", no to "natychmiast" - 
mruczał von Miltze, ciągnąc mnie nie kończącymi się 
korytarzami, windami i schodniami. Mijaliśmy mniej ludzi, 
niż się spodziewałem, chyba wyobrażałem sobie tłok i tłumy 
wypełniające Klin, bardzo głupio - w sumie spotkaliśmy ze 
dwa tuziny osób. Wszystkie z miejsca obrzucały mnie 
taksującym spojrzeniem, bezbłędnie rozpoznając nowego 
zesłańca z "Goringa". 
   W końcu drzwi. Krzywo nalepiona plakietka: 
Wandelsternfuhrer Octavio Mundi. Cóż za tytuł...! Von 
Miltze zapukał, wetknął do środka głowę, mruknął coś w 
brodę, przepchnął mnie przez próg, machnął ręką, mrugnął, 
uśmiechnął się melancholijnie, a wykonawszy to wszystko 
zatrzasnął drzwi. 
   Były to chyba pomieszczenia prywatne 
Wandelsternfuhrera, jego Klinowe mieszkanie, dosyć 
obszerne, wszak skały tu do przewiercenia pod dostatkiem. 
Salon musiał mieć ze sto metrów kwadratowych, podzielony 
był na trzy poziomy, na najwyższym stał fortepian, na 
którego klawiszach siedział czarny kot. Kot obrzucił mnie 
zimnym spojrzeniem i wrócił do lizania łapek. Na jednej z 
kanap leżały poplamione czymś spodnie, zaś na stoliku na 
środkowym poziomie, pomiędzy popielniczkami przepełnionymi 
niedopałkami, bielały damskie majtki. W powietrzu, z 
którego odorem daremnie walczyła klimatyzacja, wisiał 
jeszcze zapach tytoniu i nieczystego alkoholu. Nawet 
umieszczony na ścianie naprzeciwko wejścia portret Hitlera 
był nieco przekrzywiony. 
   Z lewej doszedł mnie szum wody. Nadstawiłem uszu. Ktoś 
chyba śpiewał pod prysznicem. Zdołałem nawet rozpoznać po 
wywrzaskiwanych męskim głosem końcówkach słów przebój 
sprzed dekady i już miałem ruszyć ku źródłu lirycznych 
ejaktacji, gdy śpiewak mnie uprzedził: zakręcił wodę i 
zamilkł. Zaraz sam pojawił się w salonie, zastając mnie 
niezdecydowanego i cokolwiek zmieszanego pośrodku 
pomieszczenia, nad owym ołtarzem nieświeżej bielizny. 
   Lazł kłapiąc mokrymi stopami i drapiąc się po 
włochatym tyłku. Z czarnej czupryny ciekła mu woda. Klął 
pod nosem. Spostrzegłszy mnie, uniósł brwi. 
   - Aa, z "Goringa" - mruknął. - Kto? 
   - Kapitan Erde - przedstawiłem się. 
   - Aa, rzeczywiście. 
   Wyminął mnie, wiercąc palcem w uchu i zniknął w 
drzwiach przeciwległych drzwiom prowadzącym ku łazience. 
Przez krótki czas jego nieobecności zdołałem wreszcie 
podjąć decyzję i usiadłem w najbliższym fotelu. Byłem w 
standardowym kombinezonie AstroKorps i zdawałem sobie 
sprawę, iż w kontraście do gołego Octavio Mundiego 
sprawiać muszę niemile służbiste wrażenie, zwłaszcza na 
tle dookolnego pobojowiska. Niemniej nie zdobyłem się już 
na założenie nogi na nogę. Przeskok był zbyt nagły: 
jeszcze godzinę temu - "Goring"; teraz - wojskowy burdel. 
Różne chodziły o Mroku plotki, lecz żadne nie dorównywały 
rzeczywistości. Mój Boże, a myśmy na statku rozważali na 
serio problem salutowania do próżniowych hełmów...! 
"Rozprzężenie dyscypliny", dobre sobie, eufemizm godny 
biura prasowego kanclerza Rzeszy.
   Wandelsternfuhrer wrócił, nadal rozkosznie golutki, 
lecz już uczesany, z wielkim białym ręcznikiem z czarnym 
Hakenkreuzem na ramionach, z cygarem między żółtymi 
zębami. Przysunął sobie fotel i usiadł naprzeciwko. Nie 
zapalił cygara; gryzł je tylko, uśmiechając się do mnie z 
drapieżnie odwiniętymi wargami. Wyglądał na pięćdziesiąt 
lat; tak naprawdę miał czterdzieści trzy. Dostał tę posadę 
z uwagi na naciski nieniemieckiego lobby: jego ojciec był 
Włochem. 
   - A więc, kapitanie Erde. 
   - Tak, Wandelsternfuhrer? 
   - Jak tam nasza stara, dobra Rzesza? Trzyma się? 
   - Nigdy nie miała się lepiej, Wandelsternfuhrer. 
   Pokiwał głową. - Też tak myślałem. Nigdy nie miała się 
lepiej. Otóż to. - Krążył spojrzeniem gdzieś po ścianie. - 
A jak pierwsze wrażenia? 
   - Cóż, to na pewno jest wstrząs... 
   - Burdel, nie placówka wojskowa, prawda? - przerwał mi 
Mundi. 
   - Ależ... 
   - Aha. Aha. - Kiwał głową i gapił się na ścianę. - Wie 
pan, ile spędzi tu lat? - spytał nagle. 
   - Harmonogramy rotacji wciąż są dopasowywane do planów 
księżycowej stoczni, a w każdym razie nie dogoniła nas 
informacja... 
   - "Adolf Hitler" miał odpalić już sześć lat temu, ze 
stu siedemdziesięcioma osobami na pokładzie. Do tej pory 
nie dostaliśmy wymaganego potwierdzenia. Nikt z nas nie 
wróci nigdy na Ziemię. 
   - Jankesi swojego "George'a Washingtona"... 
   - Ze szkieletową, na autopilocie. - Przeniósł wzrok ze 
ściany na mnie. - Wie pan, czemu "Stalin" ciągnie tu 
zapchany po burty czerwonym mięchem? To nawet nie jest 
kolonizacja - to ratunkowa infekcja wirusowa w ucieczce 
przed śmiercią pierwotnego nosiciela. Teraz będą mieli 
argument: nawet całkowite zgładzenie życia na Ziemi nie 
zniszczy naszego narodu! Pojmuje pan, kapitanie? Pojmuje 
pan, dlaczego nie posyłają nam więcej Untermenschów i 
zakazali ich hodowli? Włączyli do swych kalkulacji 
pośmiertne zwycięstwo ideologii. Teraz opłaca im się nawet 
kollaps Ziemi. 
   - Wandelsternfuhrer, ja nie mogę... 
   - A wie pan, co mówi Fulke? - zaśmiał się ni z tego, 
ni z owego. - Że musimy postępować tak, jakby nadawcy tych 
rozkazów już nie istnieli. Był tu cmentarz, początkowo 
chowaliśmy naszych zmarłych, ale gdy liczba grobów 
przekroczyła dwadzieścia, kazałem ich wykopać i skremować; 
odtąd wszystkich kremujemy. 
   - Ja nie rozumiem, po co mi pan to... 
   - Mój drogi kapitanie, ja kreślę panu tło. Poleci pan 
do Piekła. Poleci pan do Piekła i porwie lub zabije 
Diabła, he he he. Wyruszy pan o jutrzejszym świcie. 
   - Co...? 
   - Wie pan, co to jest Piekło? 
   - Tak, ta nizina dorzecza Thora i... 
   - I wie pan, kogo zwą tu Diabłem? 
   - Nie. 
   - No tak. Opowiem panu pewną historię.
   Tu jednak zamilkł i znowu oddał się kontemplacji 
ściany. Trwałem w bezruchu. Poleci pan do Piekła i porwie 
lub zabije Diabła. I ten jego śmiech. I te jego 
paranoiczne wywody: ratunkowa infekcja wirusowa w ucieczce 
przed śmiercią pierwotnego nosiciela. Czyżby Klin był w 
całości opanowany przez zdrajców? Ale przecież nawet na 
"Goringu" nie ma nikogo wyższego rangą i pełnomocnictwami 
od Octavio Mundiego, on tu wódz, jemu winienem 
posłuszeństwo i lojalność. Czy mam zatem udawać, że to 
normalne? Milczeć? Albo i przytakiwać?
   - A może i nie - zdecydował, przeniósłszy nagle 
spojrzenie na mą twarz. - Obejdzie się. Wystarczy krótkie 
wprowadzenie. Pan zdaje sobie sprawę ze strategicznego 
znaczenia Piekła, prawda? Granice wpływów poszczególnych 
państw wciąż są na Mroku płynne, trudno tu o jakiekolwiek 
wiążące ustalenia, zwłaszcza że ci na Ziemi uparcie 
odmawiają ratyfikowania jakichkolwiek traktatów. Gdybyśmy 
sami się jakoś nie dogadywali, dawno by już poszły w ruch 
te lasery i wodorówki, które pozawieszaliśmy sobie nad 
głowami. Oczywiście element zastraszenia odgrywa pewną 
rolę: aktualny stosunek sił nieuchronnie odbija się na 
tych negocjacjach. I nie wątpię, że nadal niewiele trzeba, 
żeby to wszystko trzasnęło... Przede wszystkim bowiem nikt 
tu nikomu nie ufa; jedno, czego możemy być pewni, to swej 
wzajemnej przeniewierności. Wie pan, że na przykład 
dowódcą Amerykanów jest Żyd? Taak. A Piekło stanowi 
obszar, do którego wszyscy roszczą sobie pretensje; 
zbiegają się tam granice trzech stref, a i żółtki mają doń 
dojście przez morze. Jest to dzicz absolutna. Penetracja z 
powietrza nic nie daje, zresztą tam prawie nie ma gdzie 
wylądować; skany orbitalne też niewiele pokazują. Słaliśmy 
piesze ekspedycje. Duże straty. Stopniowo w całości 
przerzuciliśmy się na U-menschów. Ale i ich przecież nie 
mamy za wiele. Tymczasem rozpętała się ta afera z 
Kretowiskiem Ikisawy, Durchmann znalazł te malunki... No, 
to pan jeszcze usłyszy w szczegółach od doktora Gaspa. W 
każdym razie w Piekle siedzi teraz Leszczyński i śle przez 
radio te swoje szalone manifesty, cała planeta go słucha. 
Raz, że mamy przez niego potworne kłopoty natury, mhm, 
politycznej; dwa, że ludzie Gaspa ozłociliby mnie za 
wyciągnięcie z Diabła choćby połowy tego, co wie.
   - Diabeł to ten Leszczyński?
   - No tak; nikt już nie posługuje się jego numerem. Nie 
mieliśmy zresztą pojęcia, że cholerny U-mensch posiada w 
ogóle jakieś nazwisko, sądziliśmy, że pochodzi z tych 
skandynawskich farm hodowlanych; ale to przysposobieniec 
capnięty w ostatniej fazie. Tytułuje się hrabią...! Mein 
Gott, kim on się nie tytułuje...! Przesłucha pan sobie w 
drodze nagrania jego audycji, to wyrobi sobie zdanie. Nie 
mamy tu zwierzęcego psychologa, więc trudno coś 
prawomocnie wnioskować, ale mało kto zaprzeczy, że 
odjebało mu nielekko.
   Pozwoliłem sobie na okazanie pewnej dezorientacji i 
wahania: podrapałem się w szczękę, wydąłem policzek. - 
Porwać lub zabić, mhm?
   Zadzwonił telefon. Mundi z westchnieniem podniósł się 
i poczłapał do antycznego aparatu. Z dłonią na słuchawce 
ledwo uniesionej nad widełki obejrzał się na mnie ponad 
przykrytym białym ręcznikiem barkiem.
   - Usunięcie go stamtąd też jest bez wątpienia ważne, 
ale on naprawdę wszedł w posiadanie pewnych, że tak 
powiem, tajemnic. Z drugiej strony... Ale niech pan lepiej 
porozmawia z doktorem Gaspem, kapitanie.
   Też już stałem - najwyraźniej był to koniec audiencji.
   - Jeszcze tylko jedno, Wandelsternfuhrer. Dlaczego ja?
   - Pan zna polski, kapitanie. Poza tym to była droga 
eliminacji, a nie specjalne zamówienie, niech pan sobie nie 
pochlebia; któraś strona monety zawsze musi być na dole i 
nie ma dla niej żadnego "dlaczego". Życzę powodzenia.
   - Heitla!
   Zanim wyszedłem, usłyszałem jeszcze krótką wymianę 
zdań Mundiego z programem łącznościowym, po czym 
Wandelsternfuhrer przeszedł na rosyjski. Czy on ma tu 
założoną bezpośrednią z Podcerkwią? Najwidoczniej. Warczał 
do słuchawki w złości i irytacji. Drzwi zamknęły się.
   Dokąd teraz? Ani myślałem błąkać się tu jak Jurgen. 
Gdzie w ogóle znajduje się moja kwatera? Trzeba zasięgnąć 
informacji od Sigfrida. Terminale powinny się znajdować na 
każdym skrzyżowaniu. Na najbliższym wszakże ich nie było. 
Złapałem za ramię przechodzącego młodzieńca w lotniczej 
kurtce z cokolwiek przyśniedziałymi srebrnymi emblematami 
AstroKorps. W odpowiedzi na zapytanie machnął ręką w lewy 
korytarz i mruknął coś o barze. Po dwóch krokach 
przystanął i obejrzał się. - Z "Goringa"? Gdzie 
dziewczyny? - Hę? - Z jego dalszych słów wywnioskowałem, 
iż oni tu już od dawna ostrzyli sobie zęby w oczekiwaniu 
na nasz przylot, znali bowiem listę załogi "Goringa", na 
której co trzecie nazwisko należało do kobiety - 
podczas gdy dotychczasowa proporcja płci wśród mieszkańców 
Klinu wynosiła sześć do jednego na niekorzyść kobiet. - Na 
naszą niekorzyść! - parsknął lotnik, zapalając papierosa. - 
Kiedy wreszcie je wysadzicie? - Dopiero co 
zaparkowaliśmy...
   Terminale w barze wbudowane były w ladę szynkwasu. 
Metalowo-plastykowa automatyczna bogini Kali serwowała zza 
niego bezalkoholowe trunki; prócz mnie jedynym klientem 
był starszy facet w przetartym na łokciach swetrze, 
podrzemujący nad jakąś kieszonkową powieścią i szklanką 
gęstego soku brunatnej barwy. Wsunąłem kartę, terminal 
rozpoznał użytkownika. Błysnęła ikona poczty. Rozwinąłem. 
Doktor Gasp prosi o jak najszybsze stawienie się w 
125A4XII. A gdzież to jest? Wywołałem mapę. Moją kwaterę 
od gabinetu doktora Gaspa dzieliły dwa piętra i siedem 
zakrętów - a od tego baru... Zgubiłem się, wodząc palcem po 
ekranie. Nic dziwnego, że to taki labirynt, skoro 
rozbudowywali kompleks Klina sukcesywnie, latami całymi, 
ryjąc diamentoszczękimi kombajnami kolejne tunele i 
kawerny. 
   Facet w swetrze pierdnął przez sen i podrapał się po 
obojczyku. Ośmioręki barman skrzypiał, sunąc wzdłuż 
szynkwasu, zamaszystymi wymachami pozornie wątłych kończyn 
polerując ladę. Czyja to zabawka, ciekawym; jakiś żart 
inżynierów. Zarządziwszy wydruk pełnego planu Klina, 
wybrałem z podświetlonego menu sok z czarnej porzeczki. 
Maszyna odliczyła dwieście dwadzieścia marek. Nic darmo, 
nawet dla zdobywców kosmosu. Sok zresztą miał w sobie z 
czarnej porzeczki jeno barwę. Zebrałem wydruk i ruszyłem 
ku windom. 
   Część korytarzy, którymi szedłem, pogrążona była w 
półmroku. Kilkakrotnie wdepnąłem w dostrzeżone 
poniewczasie kałuże jakichś smarów, od których potem 
lepiły mi się do podłogi podeszwy butów. W poukrywanych 
gdzieś pod sufitem głośnikach dwakroć zabuczało, 
przechodząc w wysoki pisk sprzężenia. Na wewnętrznej 
stronie drzwi windy ktoś wydrapał karykaturę kanclerza 
Hudla, rzucały się w oczy zwłaszcza obwisłe uszy. 
   Wszystko to razem przywodziło na myśl raczej podziemny 
Lager w fazie likwidacji aniżeli obcoplanetarną bazę 
Trzeciej Rzeszy. Nie tak, nie tak byłem ją sobie 
wyobrażałem. Odpędzałem od siebie gorzkie myśli, nastrój 
jednak nieuchronnie pogarszał mi się z każdą minutą. Na 
dodatek zimny strach skręcał mi żołądek na każde 
wspomnienie słów Mundiego. Jutro rano! Do Piekła! Porwać 
lub zabić! Sok burzył mi się w jelitach, bezsmakowa ciecz 
sekretnego pochodzenia wracała teraz do gardła falami 
goryczy. A jeśli to prawda? Jeśli rzeczywiście - do 
śmierci...? Mrok. Bez powrotu. W tej windzie, prócz 
własnego odoru planety, unosiła się woń amoniaku. Oparłem 
się plecami o zimną ścianę, przeszedł po mnie dreszcz, 
zdałem sobie sprawę z wilgoci pod kombinezonem. Wytarłem 
grzbietem dłoni czoło: zimny pot. Zawarczałem przez zęby 
bezsilne przekleństwo. Jedno jest życie i tylko raz 
można je przegrać.
   Gasp dyktował właśnie swej Zifferrechnenmaschine 
poprawki do jakiejś statystyki. Spojrzał na mnie sennie 
ponad okularami. Okutany był w ciemny, kraciasty koc, 
ściśle niczym egipska mumia, tylko ręce i głowę miał 
wolne, a na głowie słuchawki, a w rękach: lewej - jakieś 
papiery; prawej - wielką chustę. Co chwila wydmuchiwał 
w nią nos. Wymieniwszy uprzejmości, wszedłem i usiadłem na 
jedynym pustym krześle, bowiem na pozostałych - oraz na 
stole, na podłodze, na półkach i, na ile mogłem to dojrzeć 
przez uchylone drzwi, w sąsiednim pomieszczeniu - leżały 
mniejsze i większe, zamknięte i otwarte, szare, 
plastykowe pojemniki, zawierające - przynajmniej te 
otwarte - okazy flory i fauny Mroku, zatopione w 
krystalicznie przejrzystych bryłach twardej materii, 
zamrożone, zsekcjonowane, rozpięte na skomplikowanych 
stelażach, pokrojone w cienkie, niemal dwuwymiarowe 
preparaty, a także żywe - żywymi w każdym razie były te 
dwa czarne jak węgiel zwierzątka wielkości i kształtu 
chomików, drapiące powolnymi ruchami sześciu łapek w pręty 
włożonej w pojemnik klatki. 
   Gasp kichnął, zsunął słuchawki (jakaś opera), wydał 
Zifferrechnenmaschine komendę zamknięcia aplikacji, 
kichnął raz jeszcze, po czym sapnął: - Gasp.
   Zrozumiałem, że się przedstawił.
   - Erde.
   - Ech. Uch. 
   - Co to jest? Ul?
   - Bóg jeden wie. Ponoć zsyła dziwne sny.
   Skórzasty, brązowy wór zwisający z sufitu w rogu 
pomieszczenia nad głową doktora bezustannie drżał, jego 
powierzchnia delikatnie falowała, dochodziło zeń niskie 
buczenie, na samej granicy słyszalności, człowiek 
mimowolnie przechylał głowę ku ramieniu. Do sufitu 
przymocowany był kilkunastoma mackami, których przylepy 
rozlały się po plastyku płyt owalnymi platfusami. W 
istocie przypominało to organiczny ul, gniazdo wściekłych 
szerszeni bezskutecznie szukających drogi wyjścia zeń, 
otworu w skórze.
   - Więc pan spróbuje odłowić Leszczyńskiego... No tak. 
Kiedy?
   - Jutro.
   - Aha.
   Zmroziło mnie to "spróbuje".
   Chrząknąłem. 
   - Wandelsternfuhrer Mundi sugerował, iż ma mi pan 
do...
   - Tak, tak - Gasp zamachał ręką z chusteczką, 
wyglądało to, jakby usiłował ją wytrzepać. - A co pan wie?
   - Nic. - Wykonałem ręką z wydrukiem planu Klina ruch, 
który miał być gestem irytacji i pogardy a okazał się, 
zwiędły w połowie, manifestacją mej dezorientacji. - Ja w 
ogóle... Ten Diabeł... Co to... Przecież...
   - Aha.
   Opuściłem rękę, odwróciłem wzrok.
   - Ma pan może coś mocniejszego na spłukanie tego 
smrodu, doktorze?
   - Jakiego smrodu? A! Tam, proszę.
   Nalałem i jemu. Samogon jakiś; ale przynajmniej 
wypalił flegmę w gardle. Gasp dla wychylenia szklaneczki 
podciągnął się na kozetce do pozycji półsiedzącej. 
   - Uch...! Za powodzenie pańskiej misji! Widzi pan, 
rzecz polega na tym, że on wciąż żyje. Leszczyński, 
Diabeł. A nie powinien. Nie ma prawa. Pomijam tu już 
sprawę mikrodetonatora, musiał go sobie jakoś wydłubać, 
Fulke rwał sobie włosy z głowy, słaliśmy pełną mocą sygnał 
aktywizujący przez kilka tygodni, ale bez skutku, drań 
wciąż nadawał. I chyba faktycznie poznał jakąś tajemnicę, 
bo to mija już siódmy miesiąc, tak, będzie już pół roku 
jak nic - a on żyje. A posłaliśmy go do Piekła, jak 
każdego U-menscha, z zapasem pożywienia wystarczającym jeno 
na dwadzieścia dni, żeby nie zdążył przejść do strefy 
amerykańskiej. Pan wie, oni dają U-menschom azyl, ci 
hipokrytyczni Jankesi, szlag by ich. Trzeba więc 
podludziom uświadamiać przed wypuszczeniem, że jedyna ich 
szansa przeżycia leży w terminowym powrocie do nas, 
inaczej zdechną z głodu. Bo zdaje pan sobie sprawę, że 
flory i fauny Mroku i Ziemi są ze sobą niekompatybilne: 
nierównoległe ewolucje, pełna dywergencja, równie dobrze 
mogliby próbować żreć plastyk. Ale Leszczyński jakimś 
cudem utrzymuje się przy życiu. 
   - Wandelsternfuhrer wspominał coś o, mhm, kretowisku, 
i chyba malunkach, nie pamiętam nazwisk...
   - Ach, tak. Rzeczywiście. To też. Nalej pan jeszcze z 
łaski swojej. Dzięki. No więc jeden z żółtków, Ikisawa, z 
wykształcenia zresztą fizyk, wystąpił z następującą 
teorią...
   I tak to szło. Wór brzęczał. W pudełkach poruszały się 
zwierzęta. Siedziałem na tym niewygodnym krześle, 
pochylony ku charczącemu i skrzeczącemu doktorowi Gaspowi, 
mechanicznie przytakując jego słowom, z których coraz 
mniej rozumiałem, choć wszystkie wbrew sobie samemu 
ejdetycznie zapamiętywałem; siedziałem tam, ściskając w 
pocących się dłoniach plik pomiętych wydruków, przełykając 
gęstą ślinę i oddychając przez usta, Klin spoczywał na 
moich plecach masą milionów ton, garbiłem się coraz 
bardziej. 
   Pożegnawszy się z doktorem, pognałem do najbliższej 
toalety, dwakroć myląc wskazywaną laserowym szkicem 
Zifferrechnenmaschiny drogę. Tam zwymiotowałem. Spojrzałem 
w lustro nad umywalką, nawet niezbyt brudne. Twarz jak po 
zatruciu rtęcią, pot na szarej skórze - czy to jakiś 
miejscowy wirus? Przecież nie wyślą do Piekła chorego! 
Zacisnąwszy szczęki, usłyszałem w uszach własny puls, 
przepływ gorącej krwi zagłuszający wszelkie inne dźwięki - 
szszumch, szszumch-szszumchchch - policzyłem: sto. Jest 
źle, Erde, jest źle. Czy to jakiś spisek? Czy ktoś tu 
specjalnie stara się cię zabić? Bo w końcu cóż to innego, 
taka misja, jeśli nie wyrok? - posłać żółtodzioba drugiego 
dnia pobytu na planecie w najdziksze jej ostępy: śmierć. 
Przypomnij sobie: nie naraziłeś się komuś? Ale komu? 
Mundiemu? To niepojęte. Dlaczego? dlaczego? Któraś strona 
monety zawsze musi być na dole i nie ma dla niej żadnego 
"dlaczego". Akurat...!
   W przydzielonej kwaterze czekały na mnie bagaże 
przetransportowane tu w międzyczasie z wahadłowca: dwie 
metrowe paki, pięć worów, staromodna walizka, jeden 
standardowy kontener. A kwatera składała się z dwóch dość 
obszernych pokojów oraz łazienki, wszystko umeblowane z 
motelową pogardą dla jakiegokolwiek stylu czy choćby 
smaku. Bo i cóż to innego, jeśli nie hotel? Zatrzasnąłem 
za sobą drzwi. Spojrzałem na zegarek - pokazywał jeszcze 
czas "Goringa". Przeprogramowałem go podług biurkowego 
terminalu Sigfrida na szesnastogodzinną dobę Mroku. Ile 
zatem pozostało do świtu? Niecałe sześć godzin. 
   Terminal, nie pytany, otworzył ikonę poczty. Dwa 
listy, jeden krótki, od niejakiego majora Blockego, 
podający adres, spod którego mam rankiem odebrać potrzebny 
sprzęt; drugi bardzo długi, od zastępcy Wandelsternfuhrera 
Fulkego, istny elaborat. Ale wbrew pozorom niewiele w nim 
było dętej ideologii: Fulke bardzo jasno wykładał 
polityczne implikacje aktualnej sytuacji w Piekle, 
klarował pragmatykę tutejszej koabitacji i niejako 
mimochodem otwierał liczne nowe zagadki. Wydrukowałem list 
i dopiąłem do planu Klina. 
   Przysiadłszy następnie bezradnie na łóżku, znowu 
spojrzałem na zegarek. Sześć godzin, trzysta sześćdziesiąt 
minut. Już zaledwie trzysta czterdzieści cztery. To dużo, 
przekonywałem się, to bardzo dużo, więc jeszcze nie musisz 
się denerwować. Otworzyłem jeden z worków i przebrałem się 
w ciemne spodnie, sweter, buty z cholewami. Precz z 
kombinezonami, skafandrami, AstroKorpsem, "Goringiem"! Mam 
trzysta czterdzieści cztery minuty i jestem wolny. 
   Ale zaraz ponownie skręcił mi się żołądek. 
Wychłeptałem szklankę potwornie schlorowanej wody. Wolałem 
nie patrzeć ponad kranem w podświetlone lustro. Porwałem 
papiery i wyszedłem. Spać? Nie będę spał, sen to złodziej 
życia, wyżre dziurę w czasie, nagle okazałoby się, że oto 
już nadszedł świt i zatrzasnęły się kajdany; więc nie 
zasnę, nie zasnę, nie zasnę! 
   To już nie było przerażenie, to była panika o lekkim, 
miedzianym posmaku klaustrofobii. Nie oglądając się na 
boki, nie podnosząc wzroku, lękając się spotkania z kimś, 
kto rozpoznałby we mnie goringowca i wciągnął w rozmowę, 
przemknąłem do pobliskiej osobowej hiperwindy, 
klepnąłem najwyższy przycisk, drzwi się zasunęły, podłoga 
naparła na stopy. Znowu na zegarek: minuta, dwie.
   Na powierzchni, bez zapomnianych noktokularów, 
przykryty zostałem półsferą miękkiej ciemności. Na 
dwadzieścia, trzydzieści metrów jeszcze coś widać w 
ćwierćcieniach i krętych smugach szarości - dalej już 
tylko mrok. Cholerne noktokulary. W którą stronę do starej 
stacji? Chyba tam. Piasek i żwir chrzęściły na betonie pod 
podeszwami. Budynek wyrósł przede mną z nagła, niczym łeb 
albinosiego walenia wynurzający się spod gładkiej 
powierzchni morza nafty. Obszedłem go dookoła, szukając 
głównego wejścia. Według słów von Miltze'a powinien tu, tuż 
za drzwiami, stać pojemnik wypełniony parami nocnych 
okularów już z lekka zużytych. Stał.  Wszedłem, sięgnąłem, 
wybrałem, wyszedłem. Ktoś się za mną obejrzał, ale tylko 
wydłużyłem krok. Lewe szkło noktokularów było pęknięte i 
świat postrzegany posiadał odtąd skazę.  
   Mrok rozdarł się przede mną w szwach. Chmury, góry, 
chmury, niewiele więcej. Jakby istniało jakieś 
interpercepcyjne sprzężenie - bo wraz z odblokowaniem 
zmysłu wzroku ciężki smród planety uderzył w me nozdrza z 
podwojoną siłą. Co za ohyda. Przytłoczony tymi doznaniami 
na moment zapomniałem o strachu i jego powrót przyspieszył 
mi teraz puls jeszcze bardziej. 
   Minęły mnie dwa samochody, musnął podmuch spiralnego 
wichru wznieconego lądowaniem śmigłowca. Przy urwisku 
jednak, gdzie nie sięgał beton, nie było nikogo. Tu 
przysiadłem, zwieszając nogi w przepaść. Buty nagle 
zaciążyły mi kilogramami martwego balastu, niemal czułem, 
jak zsuwają mi się ze stóp w otchłań. Urwisko - czy zatem 
zamierzałem się zeń rzucić? Nie, skąd; dopiero teraz 
przyszło mi to do głowy. I tylko uśmiechnąłem się w duchu. 
Co to, to nie; nie jestem typem samobójcy. 
   Zegarek: trzysta trzydzieści. Potrafię rozpoznać 
miejsca, w których czas zwalnia, i to było jedno z takich 
miejsc. Nie zasnę. Będę siedział i patrzył. Do świtu 
daleko, daleko. Ale i co to za świt? - czy w ogóle ujrzę 
słońce przez kożuch tej naniebnej zawiesiny? Gdzieżby. To 
Mrok. 
   Prawda, przyznaję się, jestem tchórzem. Zawsze byłem, 
odkąd pamiętam, towarzyszył mi strach i strach przed 
strachem; w beznadziejnej walce z nimi zdobywałem się na 
coraz bardziej szaleńcze gesty, straceńcze decyzje, akty 
przerażenia, które jedynie inny desperat potrafi rozpoznać 
jako takie, pozostali biorą je za dowody niebywałej odwagi 
i hartu ducha. Takim też sposobem, splotem owych 
dopingowanych strachem najstraszniejszych z możliwych 
wyborów, znalazłem się w AstroKorpsie i potem na liście 
załogi "Goringa": ponieważ to wzbudzało we mnie największy 
lęk. Nie twierdzę, iż jest w tym choć szczypta logiki; są 
za to ciemne otchłanie mej depresji, tysiące bezsennych 
nocy, lata daremnej ucieczki przed zwierzętami umysłu. 
Polują. Słyszę je. Te wycia. Gorący oddech na mej szyi. 
Wystarczy, bym choć na moment przestał udawać - i dopadną 
mnie, rozszarpią. Więc nie mam wyjścia, muszę przeć 
naprzód. A wszak mógłbym teraz przepędzać beztroskie dni w 
rodzinnym majątku w Guberni, polować samotnie w 
okolicznych lasach, wędrować przez chłodne, cieniste 
ostępy, otulony zamszową zielenią, zanurzony w zapachu 
nagrzanej ściółki... Nie, nie mógłbym; nie ja. 
   Trzeba mi zapomnieć o ziemskich woniach. Odtąd tylko 
smród Mroku. Trzeba mi zapomnieć o rembrandtowskich 
światłocieniach słonecznego popołudnia w letnim lesie, 
odtąd tylko czarne puszcze, czarne niebo, czarny wiatr. 
Choć po założeniu noktokularów nawet czerń zyskuje na 
barwności. Z pozoru rzecz polega na stopniowaniu szarości, 
lecz wystarczy kilkanaście minut, bym podświadomie zaczął 
rozpoznawać w niej kolory. Na południe od płaskowyżu Klina 
rozpościera się bagienna Równina Krów. Kryje ją na 
wysokości siódmego piętra brunatny kobierzec spleciony z 
koron pseudofungusoidalnych nibydrzew zarastających 
wszystkie bagna tego kontynentu powyżej Zwrotnika Raka. W 
zależności od kierunku, w którym wieje wiatr, brunatna 
fotofilna powłoka puszczy jaśnieje bądź ciemnieje: 
dendrogrzybiczne analogi liści z jednej strony są niemal 
czerwone. Wiatr to cichnie, to się wzmaga, obraca lekko 
ich płaszczyzny - i oto po powierzchni puszczy idzie fala 
głębokiej purpury. A puszcza ciągnie się aż po horyzont, 
jedynie na wschodzie wyrasta zeń szereg wulkanów, ich 
broczące lawą stoki nawet z tej odległości płoną brudną 
żółcią. Ponad wulkanami wznoszą się do chmur odwrócone 
stożki dymu, na wpół spopielonej materii podnoszonej do 
orbity nigdy nie rzednącego gazowego płaszcza biosfery 
Mroku. To nawet nie są chmury w ziemskim znaczeniu tego 
słowa. Płaszcz ma kilka kilometrów grubości, buzuje tam w 
nim inne życie: kolonie lżejszych od powietrza 
mikroorganizmów; quasiwirusowe zawiesiny skoloidowane z 
tysiącami dzikich mieszanin wielkocząsteczkowych związków 
chemicznych, niesione przez globalne prądy latami i latami 
w poszukiwaniu ofiary; i bazujące na fotosyntezie 
jednokomórkowce, co jakiś czas wzbijające się na 
konwekcyjnych frakcjach do górnych warstw powłoki; i 
wodorochłonne symbiostaty - wszystko to kotłuje się tam 
bez końca, niczym w pełnym wrzątku garze, a rozbulgotaną 
powierzchnię ukropu można tu oglądać odwróconą wbrew 
grawitacji ku dołowi. I tak odmieniają się barwy 
ciemności, gdy wynurzy się naraz spod pomarszczonego 
dywanu zanieczyszczonej pary wodnej rzeka chmurnego życia: 
domyślne brąz, sepia, czasami nawet ciemna zieleń. A potem 
znowu zniknie bez śladu. A obok łeb innego potwora: 
gigantyczna globula kultury radioaktywnych beztlenowców. 
Za nią łyśnie krótki piorun, drugi, trzeci, dziesiąty. 
Burzy się, marszczy i splata w wir ciemnogranatowa 
składowa naniebnego chaosu: to polaryzmery - organizmy 
indukujące i pochłaniające wyładowania elektryczne - pędzą 
do pożywienia, do źródła energii. Uczta przesuwa się ku 
wulkanom, filary dymu kładą się ku zachodowi, wiatr 
zakręca, puszcza płonie purpurą, wybucha gdzieś w jej 
mrocznych ostępach metanowa bomba, upust reszty gazu 
wznosi nad dendrofungusami proporzec poziomego ognia; 
pioruny tymczasem biją już w magmowe kaldery, eksploduje z 
trąb popiołu siny fiolet, wirująca rozgwiazda objęta 
eliptyczną galaktyką ogni świętego Elma wznosi się ponad 
rzygający stożek, odbija od piorunów, chmury sięgają ku 
niej macką nieprzenikalnej dla wzroku szarości, otwierają 
się niebiosa i rusza wodospad fosforyzujących biało 
powietrznych glonów; gasną pioruny, ręka szarości zaciska 
się na ćwierćkilometrowym stratopająku, uśpione przez 
wieki wirusy teraz budzą się i przeprowadzają błyskawiczną 
inwazję, ognie świętego Elma nikną, szarość spada w 
krater, magma bluzga ponad krawędzie, a w chmurach zamyka 
się lej wiru i rzeka aerożycia, niczym superszybki pociąg, 
zakręca, po czym znika pod - czyli nad - powierzchnią 
kobierca ciemnych gazów. Wiatr po raz kolejny zmienia 
kierunek. Wraz z falą zmiany sunie ponad Równiną Krów para 
myśliwców, sztylety ich ogni odrzutowych zapalają metanowy 
oddech bagna, Wiesele pozostawiają za sobą gasnącą powoli 
powietrzną aleję wykreśloną podwójną przerywaną linią 
krzywych płomieni. Spod mego urwiska śpiewa, przechodząc 
stopniowo w ultradźwięki, niewidoczne, nie znane mi 
zwierzę. Nie patrzę na zegarek. Nie boję się.
   
   II  W rzeczywistości ona wcale nie nazywa się Mrok. W 
rzeczywistości - o której w tym przypadku stanowią zapisy 
w prawodawczych aktach czterech państw - posiada ona inne 
nazwy, swą pompatycznością podkreślające wyłączne do niej 
prawo każdego nazywającego. Ale tu, na jej powierzchni i 
na jej orbicie, nikt nie zwie jej inaczej, jak Mrokiem 
właśnie. Takie jest jej imię i taka jest prawda.
   Podobnie rzecz się ma z topografią jej powierzchni: 
nazywają po swojemu. Owa rzeka, którą płynąłem, na naszych 
mapach podpisywana Thorem, na jankeskich obwieszcza się 
Rzeką Granta. Bardzo płytka w swej rozmulonej do 
jednolitego brązu delcie, rozpościera się tu od brzegu do 
brzegu wodnym przestworem sunących ku morzu gigalitrów 
trującej cieczy szerzej od Amazonki - rozwarta obleśnie 
gęba kontynentu rzyga we wszechocean gorącą zawiesiną 
obcego życia. Mijałem jakieś ośmiornicze sploty korzeni, 
gałęzi, lian, łodyg, twardych jak węglowe szkło ździebeł 
trawy - zaraz zdając sobie sprawę, że ani nie są to 
korzenie, ani gałęzie, liany, łodygi, ni trawa, nic ze 
znanych mi gatunków flory, bo to nie Ziemia, to obca 
planeta; i odprowadzałem wzrokiem owe przewalające się na 
żółtej wełnie rzecznych fal kłęby roślinnych zwłok, póki 
Gleitschwimmer nie poniósł mnie od nich wbrew nurtowi 
Thora na odległość uniemożliwiającą dostrzeżenie 
jakichkolwiek szczegółów mimo noktowizyjnych szkieł 
kontaktowych przylepionych na stałe do mych gałek ocznych 
niczym gadzie błony. Noktoszkła pracują w innym trybie niż 
zeissowskie noktokulary i nie jest się już skazanym na 
monochrom i spektralne urojenia, Mikrozuhlwerki szkieł 
koloryzują obraz podług domyślnych ustawień, bym w 
całkowitej ciemności ujrzał błękit i karmin i seledyn, 
złote pręgi zwierząt, srebro wodnych owadoidów. 
   Śmigłowiec, z którego mnie zrzucono w muliste odmęty 
Thora, zaraz się poderwał i wrócił na radarową wysokość i 
bezpieczny kurs, oddalając się od dżungli Piekła; zapewne 
wylądował na Klinie, nim minąłem pierwszą wysepkę na rzece. 
Istnieje kilka takich spornych obszarów na Mroku i Piekło 
nie jest tu żadnym wyjątkiem, choć może jemu akurat 
poświęcają najwięcej uwagi. W każdym razie wszyscy wiedzą, 
czego należy się spodziewać, zwyczaj utarł się aż do 
postaci żelaznej procedury. Strategia spod znaku psa 
ogrodnika: "może i nie moje, ale na pewno nie twoje". 
Szerokospektralne skanery stacjonarnych satelitów 
pozawieszanych w poczwórnej heksagonalnej sieci nad całym 
globem informują natychmiast centralę bazy każdego z 
państw o próbie wtargnięcia intruza na "ich" teren: 
błyskają przez chmury lasery komunikacyjne, na to odzywają 
się impulsowe monolampy ich mocarnych braci orbitalnych i 
intruz zostaje w ułamku sekundy spalony do postaci plazmy, 
a wraz z nim z dymem idzie przynajmniej kilometr 
kwadratowy dżungli, zagotowanej nagłą emisją w atmosferę 
teradżuli energii cieplnej. Niebo nad Piekłem pozostaje 
wolne od maszyn latających któregokolwiek z państw; nawet 
piesze ekspedycje muszą się tu pilnować, nie wychodzić na 
otwarty teren, nie używać urządzeń łatwych do 
spelengowania, słać meldunki radiowe jeno skupionymi 
wiązkami i prosto w górę, do przyjaznych anten. Teufel 
hrabia Leszczyński wyjątkiem; nadaje pozornie nie 
troszcząc się o własne bezpieczeństwo, lecz w istocie musi 
stosować jakieś przemyślne sztuczki, bo już siedmiokrotnie 
przyżegano wyinterpolowane z naziemnych triangulacji i 
nadniebnych nasłuchów miejsca emitowania obłąkańczych 
kazań Leszczyńskiego - jak widać, bezskutecznie. Może po 
prostu ciągnie długie kable albo pozostawia nadajniki z 
mechanizmami zegarowymi - no ale skąd by je wziął, na 
wyprawę w głąb Piekła wyposażono go jak każdego innego 
Untermenscha, miał jeno satelitarne radyjko dla 
przesyłania raportów skomprymowanych do milisekundowych 
pulsacji szumowych. Lecz Teufel cały stanowi tajemnicę. 
Ostatnio zresztą zaprzestano ogólnego polowania nań, 
przynajmniej jeśli chodzi o uderzenia świetlne. Wolą 
słuchać, co ma do powiedzenia, naukowcy analizują każde 
słowo. Może zdradzi swe sekrety.
   Gleitschwimmer niósł mnie pod prąd Thora z prędkością 
ponad dwudziestu węzłów, ta subtelnie wyprofilowana deska 
z monoszkła, z doczepionymi szeregowymi silnikami 
turbinowymi, hydrodynamiczną zmiennokształtną owiewką i 
dwoma pojemnikami bagażowymi, sunęła po powierzchni 
wiecznie wzburzonej wody, z irytującą wytrwałością 
przełamując kolejne bałwany brudnego potopu i wlokąc mnie 
za sobą, na wpół w niej schowanego, przymocowanego do niej 
nieelastyczną uprzeżą kombinezonu, mila za milą, przez 
obrzydliwie ciepłe fale błotnego wylewu. Jak okiem sięgnąć, 
wyglądało to tak samo, owa zbełtana na całej szerokości 
spływu hydrolawa przywodziła na myśl obrazy ziemskich 
klęsk żywiołowych, brutalną powódź przewalającą się wraz z
tsunami śmieci, błota i wzdętych trucheł zwierząt przez 
zamieszkane i nie zamieszkane ziemie - a ja parłem przez tę 
powódź ku źródłu zagłady. Mrok mnie kryje, Thor maskuje, 
jestem bezpieczny, jestem bezpieczny... i, o dziwo, czułem 
się bezpieczny: zanurzony w tym chaosie, ciskany w dół i w 
górę, w dół i w górę, i na boki, zalewany gęstą plwociną 
obcego świata, wyzbyłem się strachu, wypływał on ze mnie z 
każdą następną przemierzoną korytem Thora milą - wyciekał 
w tę zupę ohydy i ginął w niej bez śladu. Już się 
dokonało, już trwa - toteż nie mam czego się więcej bać. 
Zapadły wyroki. Amen. Teraz każda minuta to cud.
   Po dziesięciu godzinach szalonego ujeżdżania powodzi 
miałem dosyć, nadszedł czas na pierwszy nocleg. Skręciłem 
ku najbliższej wysepce, wyłączyłem Gleitschwimmera i 
wyczołgawszy się z przybrzeżnego błota, wciągnąłem go za 
sobą. Wysepkę porastały bambusowe gąbki: plątanina tysięcy 
bardzo długich, giętkich łodyg bijących z bagna wzwyż na 
dziesięć, dwadzieścia, trzydzieści metrów, potem 
zawracających, splątujących się z innymi, by w efekcie dać 
zbity kloc porowatej materii organicznej, bezustannie 
trzeszczącej, chwiejącej się wte i wewte i strzelającej 
na wszystkie strony świata zarodniami w kształcie 
shurikenów, od których padło było już dwoje ludzi i jeden 
U-mensch. Wkopałem się w błoto, przykryłem 
Gleitschwimmerem, ponad wysunąłem paluchy napowietrzacza, 
z wewnątrzhełmowego podajnika zlizałem tabletkę i 
zasnąłem. Spałem prawie dziewięć godzin. Nic mi się nie 
śniło, to znaczy żadnych snów nie pamiętałem; nigdy nic mi 
się nie śni. Spuściwszy ślizgacz na wodę, ruszyłem w dalszą 
drogę. Ani nie był to świt, ani wieczór, gdy kładłem się 
do wampirzego łoża: jednaka kołdra ciężkiej szarości na 
nieboskłonie; pozbawiony noktoszkieł ujrzałbym - teraz i 
wtedy - bezksiężycową, bezgwiezdną noc. Mrok jest całym 
wszechświatem, nie ma niczego poza. 
   Minąwszy pierwszy punkt orientacyjny (Mikrozuhlwerk 
nadajnika, wszczepiony mi wraz z samym nadajnikiem w kość 
lewego przedramienia, poinformował mnie o tym chrapliwym 
basem majora Blocke), nagrałem i wysłałem za pośrednictwem 
anteny Gleitschwimmera meldunek składający się właściwie z 
jednego zdania: "Wszystko zgodnie z planem". Czy 
rzeczywiście tam w Klinie czekali na każde moje słowo z 
taką niecierpliwością? Łatwiej było mi sobie wyobrazić 
Mundiego i Gaspa na wieść o mej śmierci wzruszających 
ramionami, po czym posyłających do Piekła następnego 
naiwniaka z "Goringa". Im chodzi o informacje, o tajemnice 
Leszczyńskiego - a jakże inaczej się do nich dobrać? Można 
tylko liczyć na gadatliwość samotnika. Albo właśnie porwać 
i przydusić. Zabić? Dla zapobieżenia przechwycenia jego 
sekretów przez wroga? Tak powiedział Mundi, lecz z kolei 
Gasp nawet słyszeć o tym nie chciał. Ale to, co Fulke 
pisał o licytacji... Nic tu nie jest jasne do końca. 
Podejrzenia, podejrzenia... Blocke mrugnął i wymamrotał, 
że mamy kogoś u Ruskich. Czy to zatem donosy tego zdrajcy 
mówiły o innych posłańcach - amerykańskich, japońskich, 
rosyjskich - idących w Piekło z pełnomocnictwami do 
prowadzenia negocjacji z Teufelem? Wydawałoby się, że 
pierwsze, co Leszczyński zrobi pozbywszy się detonatora, 
to ucieczka do Jankesów. Ale nie. Nie chce. Tkwi w tej 
dżungli. A co oni mu oferowali? Wolność, oczywiście, 
wolność na Mroku. Co jeszcze? W sumie niewiele jest tu do
zaoferowania. Nie wiadomo, ilu poszło; Fulke twierdzi, że 
nie wrócił nikt. W kolejności wyglądało to zapewne tak: 
audycje Diabła - polowanie laserami - presja naukowców - 
koniec polowania - pierwsi emisariusze. Może nawet ktoś 
próbował na otwartym kanale, na jego fali. Wszystko bez 
skutku. Trudno też przypuszczać, bym był pierwszym 
wysłanym doń z Klina, na pewno byli przede mną inni, może 
nawet jakaś cała karna ekspedycja, kto wie - a gdy 
zorientowali się, iż to nie jest sposób, wymyślili ten 
fortel ze znanym im jedynie z nazwiska i akt personalnych 
goringowcem w roli głównej. Czy naprawdę liczą, że im się 
to powiedzie? Mein Gott, to jest pułapka w pułapce, 
podstęp potrójny, przecież ten Blocke mógł we mnie 
implantować także samodetonującą się mikrobombę, nie mam 
jak tego sprawdzić - Wandelsternfuhrer wbrew Gaspowi 
zamienił mnie w samonaprowadzający się pocisk - idę na 
śmierć - już nie żyję - mam udawać zbiegłego U-menscha, 
ale co tu udawać, czym w istocie różnię się odeń - jestem 
podczłowiekiem - jestem podczłowiekiem - nie żyję. Tak. 
Tak. Nie ma już strachu.
   - Zielona linia - szepnął mi Blocke i przybiłem do 
lewego brzegu Thora. Koniec pierwszego, łatwiejszego etapu 
podróży, tutaj zaczyna się zona krwawych totemów, czas 
skręcić na północ. Zdjąłem hełm, ściągnąłem skafander. Pod 
nim miałem polowy kombinezon U-menschów. Teraz trzeba 
porzucić i zakopać wszystko to, co może mnie zdemaskować: 
a więc po pierwsze sam Gleitschwimmer, potem skafander, 
ponadnormatywne zapasy pożywienia, rezerwową antenę 
satelitarną... Bedę mógł do nich wrócić, jeśli pierwszy 
wypad nie da rezultatu. Teraz też wysłałem drugi meldunek. 
Odtąd będzie z tym gorzej: nadajnik, jaki zabieram - bo 
muszę przecież zabrać - zakamuflowany został jako 
zwyczajna metalowa miska, z której można jeść bez szkody 
dla elektroniki rozpuszczone w zagotowanej i 
przefiltrowanej wodzie koncentraty. Emisje następować będą 
podczas posiłków, a "łapać satelitę" będę ręcznie, 
wspomagany wskazówkami Mikrozuhlwerka nadajnika... Już 
sobie wyobrażam; nawet w wykonaniu Blockego wyglądało to 
zgoła idiotycznie. Coraz wyraźniej przybiera to wszystko 
formę czarnej komedii. 
   Wstąpiłem w Piekło. Piekło zamknęło się za mną i nade 
mną. Czerń dookolna zeszła natychmiast pięć stopni ku 
tłustemu atramentowi. Noktoszkła wzmocniły sztuczne 
kontrastowanie, wzmogły reinterpretacyjne rachunki, już w 
trakcie postrzegania przyoblekając na mych źrenicach 
obrazy przedmiotów w nowe kolory i nową fakturę półcieni: 
kamień w drzewo, drzewo w kamień; potem podchodzę, dotykam 
i to jest zwierzę. Są tu zwierzęta, Mrok pełen jest 
zwierząt, zwierząt i roślin i Bóg wie, czego jeszcze. 
Wyobraź sobie ziemski wykres ewolucyjny fauny, mówił 
doktor Gasp, potem roztrzaskaj go, odłamki rozmnóż 
tysiąckrotnie, wymieszaj, ćwierć wyrzuć, ćwierć przenicuj 
- i dostaniesz obraz chaosu panującego w królestwie 
zwierząt Mroku. Z florą jest trochę lepiej, ale i tak 
gatunków tu na jednym kilometrze kwadratowym tyle, co w 
całej Eurazji. A przecież Mrok jest znacznie młodszy od 
Ziemi. Może to kwestia większego ciśnienia ewolucyjnego, 
bo bynajmniej nie zawsze to tak wyglądało, nie zawsze Mrok 
był Mrokiem, środowisko jest tu wysoce zmienne, bo zmienną 
jest sama gwiazda Mroku, owo niewidoczne stąd słońce, 
cholernie niestabilne, teraz akurat przechodzi okres 
silniejszego promieniowania, ale bywały takie milionlecia, 
gdy pozostawało chłodne i wówczas panowała tu epoka 
lodowcowa do kwadratu, niebo było polarnie czyste, 
atmosfera ścinała się, za terminatorem mogłeś ją zbierać 
garściami ze zmrożonej ziemi. I bywały chyba okresy 
jeszcze większych upałów, kiedy ta gazowa powłoka pełniła 
funkcję wysokoalbedowej planetarnej folii ochronnej. Nie 
czyń sobie jednak zbyt bezpośrednich skojarzeń z Wenus; to 
nie jest Wenus. Nie czyń jakichkolwiek bezpośrednich 
skojarzeń, nie ma do czego. Sam fakt przetrwania biosfery 
Mroku dowodzi niezwykłości, oryginalności funkcjonujących 
tu mechanizmów ewolucyjnych. Ciągnąc ów wykład doktor Gasp 
de facto przyznawał się do własnej ignorancji: biolodzy 
Mroku wciąż znajdowali się na etapie kreślenia map swej 
niewiedzy. Na Ziemi i jeszcze potem na "Goringu" 
studiowałem wszelkie przesłane informacje, uczyłem się 
rozpoznawać obce rośliny i zwierzęta, szczególnie te 
niebezpieczne - a teraz z trudem nazywam co setne. Otacza 
mnie gęsta dżungla tajemnicy. Drzewa? Jakie tam drzewa, to 
grzyboidalne wyrośle złożone z kilkunastu symbiontów, od 
góry kryje je fotofilna tkanka symbiontu roślinnego, 
partie niższe tworzą konglomeraty współżywnych roślin i 
zwierząt, dotąd sklasyfikowano tysiąc ich gatunków, a jest 
tego nieporównanie więcej, trudno spotkać dwukrotnie tę 
samą kombinację, niemal każdy dendrofungus to oryginalny, 
pojedynczy nadorganizm. Mijałem je w bezpiecznej 
odległości, starając się nie zbliżać zanadto do żadnego z 
"pniów", choć po prawdzie jedyną przesłanką dla 
wnioskowania o bezpieczeństwie zachowywanego dystansu był 
fakt, iż wciąż żyłem. Niektóre "drzewa" pożerają 
nieostrożnych. Niektóre trawią ich jeszcze przed 
pożarciem. Niektóre wstrzeliwują w nich rozplemnie. 
Oglądałem różne filmy; puszczani pod wyselekcjonowane 
okazy U-mensche ginęli na ten czy inny sposób, zawsze 
spektakularnie, dla przestrogi przyszłych badaczy. 
Wchodząc w tę aleję śmierci - ciemną, krętą ścieżkę, 
wytyczoną przez naturę pomiędzy ziemiami zajętymi przez 
korzenne systemy poszczególnych "drzew" - poczułem, że w 
ostateczny, bezpowrotny sposób wyzwalam się z wszelkiego 
strachu. Dżungle Piekła tylu już zabiły przede mną. Jakie 
mam szanse. Żadne, prawie żadne. I teraz jestem wolny. 
Stopa dotknęła miękkiego gruntu, złapałem oddech, fala 
zimna przepłynęła po mej spoconej skórze. I zacząłem iść, 
coraz szybciej, nie oglądając się za siebie. Z początku 
właśnie tak: "bezpiecznie", po wielokroć zakręcającej 
szerokimi łukami linii biegnącej możliwie dokładnie 
pośrodku pomiędzy "pniami". Nic mnie nie atakowało. 
Zboczyłem ku wielkiemu dendrofungusowi, wszedłem w 
grzybiczną pajęczynę, rozgarnąłem zasłony owadożernych 
błon, dotknąłem gorącego ciała. Pulsowało. Przytknąłem 
ucho. Bum-bu-łubum, bum-bu-łubum. Serce? Te "drzewa" nie 
posiadają serc, nie płynie w nich miast soków żadna krew, 
może nawet i soki... jakie soki, cóż to za analogie, one 
przecież w istocie nie są drzewami, zapomnij. Coś wysunęło 
się ze zmieniającej odcienie czerni skóry organizmu - 
setny symbiont, paraliżujące macki, żądła śmierci, liście, 
nie liście - dotknęły mej twarzy - nie poruszyłem się - 
dotknęły mych powiek - nie mrugnąłem - dotknęły mych warg 
- ugryzłem. Nic się nie stało. Nie miał smaku. Jak papier. 
Wyplułem. Wyjąłem nóż i wbiłem w "drzewo". Coś pociekło. 
Rozległ się syk. Uderzyłem powtórnie. Rach-rach-rach, 
furia zimnolica, nawet zadyszki. Klinga w gęstej cieczy. 
Cuchnie. "Drzewo" milczy. Wycieram i chowam nóż, maź na 
rękawiczkach, wycieram rękawiczki, cuchnie dalej; 
wszystkie pachnidła Arabii... Żyję, więc wracam na 
ścieżkę, której nie muszę już nazywać bezpieczną. Wolny; 
bez strachu; zrozpaczony. I idę, idę, katedry ciemności 
obracają się dookoła mnie, mijam kuniebne filary, arkady 
cieniozwisne, obłoki pleśni-niepleśni zawieszone metry pod 
kopułą, szare sieci tnące rozwibrowanymi płaszczyznami 
przestwory ogromnych naw, gotyk animalnych konarów, 
walczących z sąsiednimi o dostęp do resztek blasku 
słonecznego dla swych światłożernych symbiontów, 
wzniesionych strzeliście ku jednolitej ciemności kożucha 
koron zbitych w gęstą masę; i mijam barok pompujących 
wzwyż wodę firan wici, galaretowatych falban, doziemnych 
wężolian... Lecz w rzeczywistości brak w obrazie tej 
statyczności, jaką sugerują powolne słowa - teraz opowiem 
o zwierzętach, o zwierzętach, które są wszędzie. Te 
drobne, ledwo widoczne, z przyzwyczajenia nazywane 
owadami, owadoidami, robakami - krążą tu wielkimi 
chmurami, lawirując pomiędzy pniami, wznosząc się i 
opadając, w nagłych zrywach przyspieszając, to znów 
zwalniając do zawiśnięcia prawie w bezruchu; a tych chmur 
jest zawsze kilka w polu mego widzenia, omijają się nie 
mieszając, wygląda to jak balet obłoków, rozpędzona ponad 
zwinność oka symulacja burzy. Robaki w powietrzu, robaki 
na ziemi, robaki na mnie. Strzepuję, oglądam się, 
wyszukuję, rozgniatam - a potem spostrzegam, że znowu 
pełzną. W dżunglach tak zawsze, dzikość świata wciska się 
na siłę do ciała i do umysłu, to boli. Gdy odwrócę 
kopniakiem kamień, wyświetla się negatyw życia, który też 
jest ruchem: wybuch zgnilizny, eksplozja ohydy, aż para 
bucha z rozerwanych kokonów, w których robactwo pomieściło 
swe organiczne łupy, i armie brzydoty ruszają spod mych 
stóp szerokimi wachlarzami w poszukiwaniu nowych 
mateczników ciemności. A przecież jest tu piękno, 
znajdziesz je wszędzie, jeśliś tylko wystarczająco głodny. 
Bo są i zwierzęta większe, te co ryją ziemię i pełzają, 
skaczą, szybują, rozmiarów kreta, rozmiarów psa i 
rozmiarów konia - a oczywiście nie krety, nie psy i nie 
konie. Większość nie posiada oczu, lecz te, które 
posiadają, obracają je ku mnie, gdy przechodzę, a 
Mikrozifferrechnenmaschine noktoszkieł wprawia w ich 
domniemane oczodoły tęcze odbitego ćwierćświatła, bez 
przerwy strzelają więc ku mnie z gęstwiny zimnobłystne 
cekiny. Może i bałbym się, gdyby nie śmierć. Wszak to 
istna aleja strachu. W którą stronę bym nie skręcił, nie 
wyzwolę się spod głodnych spojrzeń nie nazwanych 
drapieżników. A jeszcze gorsza ich ślepota. Bezokie wory 
trawienne wielkości niedźwiedzia zwisają z konarów 
dziesięć metrów nad mą głową, gotowe spaść i zamknąć w 
sobie nieznanym zmysłem rozpoznaną ofiarę. Pseudolarwy 
długości anakondy suną przez ścieżki leśnej zwierzyny na 
swych niezliczonych odnóżach - gdy podejdę na dwa metry, 
zamrą w bezruchu. Cofnę się - ruszą dalej. Nie widać 
głowy, nie widać końca ni początku, jeno gruby blady sznur 
przegradzający przejście. Przeskakuję. Nie zabiło mnie. 
Małpopodobne owadooczne sześciołapy skrzeczą z gęstwiny oraz 
z rozpiętych dendrofungusami sieci hydrodrennych. Widziałem 
je w encyklopedii Mroku pod hasłem "horusy". Z tym, że te 
tutaj posiadają zatrofizowane skrzydła i muflonowate rogi.  
Niewiele zgadza się tu z encyklopedycznymi klasyfikacjami, 
co chwila coś mnie zaskakuje. A to niespodziewany deszcz 
suchej ziemi z rozwartej nagle w pniu grzybodrzewa 
"dziupli"; a to dźwięki fletni Pana dochodzące, zda się, tuż 
znad mej głowy; a to widok odchudzonego już wora trawiennego 
unoszonego z powrotem na wysokość górnych konarów przez 
stado nietoperzopodobnych zwierząt o przeraźliwie ludzkich 
oczach; a to zachowanie gromady sześcionogich dzików, które 
otoczyły mnie ciasnym kręgiem i jęły z głośnym sapaniem 
ocierać się o me nogi.  Ochrzciłem je dzikami, bo podobnie 
ukształtowany był ich korpus przechodzący bez zwężenia w 
masywną głowę; ale gdy uciekłem od nich na bezpieczną 
odległość, ujrzałem, jak wspinają się, jedno za drugim, na 
pionowy pień dendrofungusa. Zapewne nie racicami, a długimi 
pazurami zakończone były ich nogi.  
   Ułożyłem się do snu w kołysce korzeni potężnego 
"drzewa" i zasnąłem bez chemicznego wspomagania. Śniło mi 
się... Ale chyba nie, bo gdy się obudziłem, ścigała mnie 
pustka. Przez te parę godzin zarosła me legowisko 
półprzeźroczysta błona. Przeciąłem ją nożem. Krzyknęła. 
Wstałem. Błona gwałtownie uciekała na boki. Wiedziony 
przeczuciem, wyjąłem z plecaka metalowe lusterko i 
przejrzałem się w nim. Całą odkrytą powierzchnię skóry, 
włącznie z twarzą, porastało coś na kształt krótkowłosego 
futerka, delikatnego mchu barwy miodu, jeśli noktoszkła 
nie łgały. Zgoliłem mech maszynką. Na razie nie odrastał. 
Rozpuściwszy w misce śniadanie i przeżuwszy je w 
zamyśleniu, równie mechanicznymi ruchami nakierowałem 
naczynie ku podszeptanemu przez zaklętego w maszynę majora 
Blockego punktowi na podwójnie zakrytym nieboskłonie Mroku 
i przesłałem skąpy meldunek o dotychczasowym braku 
kontaktu. Pół godziny później ujrzałem pierwszy totem.
   Była to niemal ludzka czaszka zatknięta na wbity w 
pień dendrofungusa kołek. Wbito go na wysokości mej głowy, 
mogłem z czerepem wymieniać jednako nic nie rozumiejące, 
puste spojrzenia. Czaszka do złudzenia przypominała kość 
homo sapiens, policzyłem nawet zęby. Czyżby to tak 
kończyli owi negocjatorzy, emisariusze Klina i innych baz? 
Teoria Gaspa, iż to w istocie sam Teufel produkuje 
wszystkie te straszydła, wydawała mi się w obliczu tego 
turpistycznego folkloru coraz bardziej prawdopodobna. Na 
skroniach czaszki wymalowano jakimś gęstym, brunatnym 
sokiem ciasne spirale; przez dolną szczękę przewieszono 
kiście zeschniętego zielska z nanizanymi nań kostkami 
palców, też ewidentnie ludzkich. Więc Leszczyński... Choć 
po prawdzie trochę szwankuje tu chronologia, wówczas gdy 
zarejestrowano pierwsze totemy, walili jeszcze doń z 
orbitalnych laserów - ale czy owymi totemami również były 
czaszki? I kiedy właściwie ruszyły pierwsze poselstwa? Bo 
Teufel siedzi tu już blisko cztery lata. Najpierw były owe 
malunki, dadaistyczne bohomazy kreślone białą i czerwoną 
gliną na kamieniach i pniach. Gasp pokazał mi ich 
fotografie. Durchmann, który pierwszy na nie trafił, 
upierał się prawem odkrywcy, iż są to twory jakiejś 
miejscowej nierozpoznanej inteligencji. Durchmann był 
tylko pilotem i brać naukowa wyśmiewała go zgodnie - do 
czasu przecieku z obozu Japończyków. Japończycy mieli 
gdzieś na orbicie sztuczną inteligencję trzeciej generacji 
i nakarmiona obficie danymi maszyna rzekła im, iż co 
najmniej tuzin okazów fauny złapanych na obrzeżach Piekła 
nie da się w żaden sposób dopasować do wykresów 
ewolucyjnych biosfery Mroku. Ikisawa-san, skądinąd fizyk 
wielce konserwatywny w poglądach, wystąpił wobec tego z 
hipotezą tłumaczącą obserwowaną niekoherencję 
występowaniem w granicach Piekła nieciągłych połączeń z 
innymi ekosystemami. W przekładzie na mowę potoczną 
oznaczało to dopuszczenie istnienia jakichś nad-, pod- czy 
obokprzestrzennych bram, przez które przedostają się do 
Piekła (skąd? - najpewniej z innych planet) składniki ich 
biosfer. Połączenia nie mogą być ciągłe, taki wariant 
równałby się bowiem de facto zjednoczeniu i unifikacji 
pomieszanych biosystemów, co wykluczałoby dostrzeżone 
rozbieżności ewolucyjne; lecz z drugiej strony nie mogą 
być również nazbyt rzadkie, schwytane okazy jakoś przecież 
przeżyły w Piekle. Hipoteza broniła się przed brzytwą 
Ockhama, bo tłumaczyła również fakt przetrwania w tym 
środowisku Leszczyńskiego: on najwyraźniej znał 
lokalizację odpowiedniej bramy i nie był skazany na 
niestrawne dla jego organizmu białka Mroku. W modelu tym 
czasoprzestrzeń Piekła prezentowała się jako istne 
kretowisko, pełne niewidocznych tuneli prowadzących ku 
tajemnym destynacjom. "Nie ma ceny, którą nie 
kalkulowałoby się zapłacić za kontrolę nad tym obszarem" - 
pisał Fulke w swym liście do mnie (czy nie była to po 
prostu kopia listu, który przesłał memu poprzednikowi, i 
poprzednikowi poprzednika...?) - "i bardzo możliwe, iż ów 
U-mensch stanowi klucz do Lebensraumu rozciągającego się 
na całą galaktykę. Jeśli jednak tak nie jest i istnieje 
odmienne wytłumaczenie, wówczas nie leży w interesie 
Rzeszy publiczna falsyfikacja teorii Ikisawy". Poleciłem 
Mikrozifferrechnenmaschine pobrać z noktoszkieł obraz 
totemu i dołączyć do najbliższego meldunku, po czym 
ruszyłem dalej.
   Dżungla stopniowo męczyła me ciało i umysł, jak się 
męczy nieustannym naciskiem najtwardsze materiały; ciągły 
zalew bodźców czopował i tępił me zmysły. Istnieje 
graniczna liczba świeżych wrażeń, jakie jest w stanie w 
jednostce czasu wchłonąć człowiek, potem zaczyna już 
brakować miejsca. Coś tam migało na skraju pola widzenia, 
przebiegały mi drogę pokraczne dziwadła, głuszyły własne 
myśli nagłe ejaktacje dźwięków z dookolnych chaszczy - 
nawet nie obracałem głowy. I wtedy, wraz ze zmęczeniem, z 
powrotem pojawił się strach. To ma jedyna ucieczka, tylko 
na niego mogę liczyć, w największej udręce, w całkowitej 
dezorientacji, w samotności ostatecznej - on mnie nie 
opuści. Skojarzenia, wiedzione wieloletnim 
przyzwyczajeniem, same doskonale wiedzą, w którą stronę 
biec. Nie odmienisz map autobahnów synapsatycznych. Aż 
zmuszony byłem przystanąć, wesprzeć dłonie o kolana, 
poddać się głębokiej inhalacji powietrzem Piekła 
śmierdzącym amoniakiem, metanem i siarkowodorem. Nie 
żyjesz, pamiętaj, już nie żyjesz, umarłeś w chwili 
opuszczenia pokładu śmigłowca. 
   Parłem więc naprzód prowadzony ponurym głosem majora 
Blockego, głębiej w Piekło, głębiej w śmierć, ku 
tajemniczemu Teufelowi. Napotykałem kolejne totemy i 
malunki, w sumie trzy czaszki, przysiągłbym, że ludzkie. 
Wszakże po ich domniemanych twórcach - ani śladu. 
Miejscowa inteligencja nie jest to z całą pewnością, 
zapewniali zgodnie Fulke i Gasp, nie ma po prostu na nią 
miejsca w schematach ewolucyjnych Mroku, nawet jeśli 
weźmiemy pod uwagę spory margines naszej niewiedzy i 
niepojmowalnej chaotyczności tego tu procesu; równie 
dobrze można by się spodziewać nagłej mutacji od chomika 
do szympansa, brakuje dobrych kilkudziesięciu szczebli, a 
w każdym razie na żaden z nich dotąd nie natrafiliśmy, 
probabilistyka jest przeciwko rozumowi. Toteż jeśli nie 
Leszczyński - to cóż pozostaje? Jeno Kretowisko Ikisawy i 
jacyś obcoplanetarni intruzi. W rzeczy samej ciężko mi 
było w coś takiego uwierzyć, już raczej dozwalałem 
rozwinąć się wyobrażeniu szalonego Teufela hrabiego 
Leszczyńskiego ganiającego wte i wewte po Piekle i 
nasadzającego na kołki wypreparowane czerepy pomordowanych 
negocjatorów. Przychodziło mi to z tym większą łatwością, 
że przed snem i nieraz w trakcie marszu przesłuchiwałem 
nagrania przemówień U-menscha. Mówił: - Ja będę królem. Ja 
was pognębię. Zmiotę z powierzchni Mroku, zmiotę z 
powierzchni Ziemi, wasza diabelska rasa zniknie na zawsze, 
nie przetrwa ni kropla przeklętej krwi. Armie już się 
gotują. Spod mojej ręki, spod mojej zemsty zginie każdy 
jeden z was; zmartwychwstaną umęczeni, powróci fala 
niesprawiedliwości. A niebo będzie czarne i nie ujrzycie 
poranka. Mrok pójdzie ze mną. - I mówił: - Bo jam jest 
Bogiem tego świata, moja ciemność pulsuje w 
najodleglejszych jego zakątkach. Zsyłam oto zarazę na 
wasze pola. - I w ciągu dwóch tygodni po tym oświadczeniu 
ukryte głęboko pod powierzchnią planety farmy, w których 
uprawiano strawne dla ludzi zboża i hodowano na ubój 
ziemskie zwierzęta, padły ofiarą przedziwnej plagi; 
wszystkie, wszystkich czterech państw. A on mówił: - 
Boicie się? Bójcie się; niech strach przeżre was do kości. 
Przyjdziecie na kolanach, przyjdziecie błagając, bym 
uczynił z was mych niewolników, zatrzasnął obroże na 
karkach. Obyście do śmierci nie zaznali dobrodziejstwa 
spokojnego snu. A wtedy zacznę zadawać wam ból; i nauczę 
was dziękować zań i prosić o większy; nauczę was naprawdę 
pragnąć cierpienia. Będziecie skamleć o jedno upodlenie 
więcej... - Głos miał osobliwie skrzeczący, coś tam 
charczało i skrzypiało głęboko w jego krtani, gdy wypluwał 
w eter słowa niczym ciężką flegmę, i tak też zalegały w 
głowach słuchaczy: magmą chłodnej plwociny. Na Klinie 
przyjrzałem się jego zdjęciu: ciemne oczy, jeszcze 
ciemniejsze pod nawisami łuków brwiowych, kanciasta, 
pokryta jakimiś guzami i podłużnymi zgrubieniami czaszka, 
z mocno na niej opiętą niezdrowej barwy skórą z przepisowo 
krótką szczeciną nieznanego koloru włosów. Nochal krzywo 
zrośnięty, niczym u boksera, szuflowata szczęka podana do 
przodu. Neutralna mina nie wyraża niczego, a jednak zdaje 
się, iż Leszczyński spogląda na ciebie z tego zdjęcia z 
wrogością tak przemożną, że aż sam zaczynasz szukać w 
sobie winy i przyznajesz rację jego nienawiści. A to 
wielka potęga. Aż dziw, że za sam wygląd nie posłano go do 
rzeźni transplantacyjnej, lecz zapakowano na "Adolfa 
Hitlera". Ewidentna luka w programie selekcyjnym. 
   Pod koniec czwartego dnia marszu - choć "dzień" nie 
oznaczał w tym momencie nawet cyklu aktywność/sen, 
rozprzęgłem się z zegarami Berlina, "Goringa", Klina i 
Mroku na dobre, gdy brak okresowych zmian w otoczeniu, 
organizm rychło zapomina o świętych prawach, zmęczenie 
wyznacza wtedy granice dnia i nocy - zatem umownym 
wieczorem czwartego dnia wędrówki przez Piekło dostrzegłem 
przybite do dendrofungusa półtorametrową włócznią o 
kamiennym grocie, ogryzione do żółtych kości - zwłoki 
demona. Już tylko czarne płaty przegniłej skóry i 
nierozplątywalne węzły ścięgien zwisały z przekrzywionego 
w lewo szkieletu. Oraz szare błony jego potężnych 
skrzydeł, bliźniacze namioty nieprzezroczystej materii 
organicznej rozciągniętej na długich, cienkich kościach 
czwartej pary kończyn. Para dolna wspiera się na szerokich 
kopytach, para środkowa zakończona jest trójpalcymi 
dłońmi, górna zaś, ta umocowana do korpusu ponad 
więzadłami skrzydeł, sięga przed się tygrysimi pazurami, 
jeszcze ze strzępami czerwonej tkanki na nich. Sama 
czaszka demona wygląda na zgoła koźlą, nawet podobne 
sterczą z niej rogi. Potwór musiał być z półtora raza 
wyższy od człowieka, włócznia trafiła go pomiędzy 
pierwszym a drugim mostkiem, teraz zwisał krzywo nade mną, 
niczym podwieszony pod kopułę muzeum model dinozaura. 
Niczego choć z grubsza przypominającego owo monstrum nie 
było w bazach danych Klinu, dziwadło nie mieściło się w 
ramach żadnych ewolucyjnych schematów, na zdrowy rozum 
wziąwszy nie miało w ogóle prawa istnieć, swą absurdalną 
hybrydowatością wywoływało wizję pijanego demiurga 
zlepiającego nowe życie z elementów przypadkowo wybranych 
z kilkunastu różnych zwierząt. Bo jam jest Bogiem tego 
świata... No więc objaw się wreszcie! Chmury owadoidów 
krążyły dookoła gigantycznego truchła spiralnymi 
aureolami. Kazałem Mikrozifferrechnenmaschine 
zarejestrować obraz i odwróciłem się od dendrofungusa, by 
podjąć marsz. Wtedy spostrzegłem, iż podczas tych kilku 
minut nieprzezwyciężalnego zauroczenia ikoną śmierci, 
zgnilizny i wszechwładnej entropii - zostałem wzięty w 
niewolę.
   Stali dookoła mnie i grzybodrzewa w milczącym 
półokręgu, szare postacie w mroku Mroku, cisza pomiędzy 
nimi niczym niewidzialne łącze neuronalne; i ściskali w 
swych pięciopalcych dłoniach krzemiennogrotne włócznie, 
wszystkie skierowane tym ostrym krzemieniem ku mnie, 
dziewięć, dziesięć, dwanaście; i przewiercali mnie na 
wylot spojrzeniami ludzkich oczu z ludzkich twarzy, a 
wąskie wargi odsłaniały szczerbate uzębienie, siekacze, 
kły, zęby trzonowe, ludzkie nad wyraz - podczas gdy 
trzecia para kończyn, wątłych trójpalcych rączek, zwisała 
im bezużytecznie wzdłuż tułowi, krótkie ogony biły o 
pośladki, a szaropopielata sierść stroszyła się nad 
oczodołami i podnosiła w szybkich falach na barkach i 
ramionach. Były wśród nich samce o zwisających z 
zapadniętych podbrzuszy bardzo czarnych penisach i były 
samice o czterech sklęsłych wymionach, co do jednej 
ciężarne. Stali w bezruchu, a długie, chwytne paluchy ich 
stóp rytmicznie zginały się i prostowały, grzebiąc nerwowo 
w tłustej glebie. Oddechy świszczały cicho w szerokich 
nozdrzach. 
   Poruszyłem bezgłośnie wargami, zarządzając otworzenie 
programu stałego zapisu obrazu. Byłem absolutnie spokojny, 
strach skrył się gdzieś daleko za horyzontem. Sięgnąłem do 
kieszeni kurtki po latarkę. Na ten ruch któryś z 
oszczepników charknął i odezwał się w zniekształconym 
polskim: - Udziesz snami.
   Poszedłem.
   
   III  Jej dzieci obciążone są tą samą skazą: przerost życia 
ponad logikę, estetykę i konieczność. Każda jedna kreatura 
niczym suma siedmiu; potwory obfitości Lebenspirale. 
Szedłem posłusznie, monstrum przede mną, monstrum za mną, 
reszta przemykała gdzieś cieniami dookolnej dżungli, nie 
słyszałem najmniejszego szmeru. Byli bezgłośni - podczas 
gdy Piekło ryczało ze wszystkich stron swą zwykłą 
kakofonię nie ustającej nigdy walki silniejszych ze 
słabszymi. Uświadomiłem sobie, iż tak doskonali tropiciele 
mogli mnie regularnie podchodzić od samego Thora, a ja nie 
dostrzegłbym, nie dosłyszał najniezgrabniejszego z nich; 
być może byłem śledzony już w chwili zakopywania 
Gleitschwimmera wraz z ekwipunkiem - w takim razie jestem 
spalony. Cofnąłem się w tym rozumowaniu dwa kroki: tkwi w 
nim wszak, niczym podskórna drzazga, aprioryczne 
założenie, że to są słudzy Teufela, te pokraki, że to na 
jego polecenie porwali mnie i prowadzą teraz przez dżunglę 
ku niewiadomemu. Lecz czy istotnie jest to założenie 
bezzasadne? W jakim języku przemówili? Po polsku. Kto tu 
zna polski? Tylko nieliczni Untermensche (i ja). A jaki 
inny U-mensch gania wolno po Piekle? Jeno Leszczyński. 
Czyli wszystko sprowadza się do jednego. Zaiste, on, on tu 
królem. 
   Zerknięcia na zegarek: godzina, dwie, cztery, siedem; 
padałem z nóg. Teren stawał się coraz bardziej podmokły, 
na dodatek wyraźnie się obniżał, schodziliśmy w jakieś 
nizinne bagna, dendrofungusy rosły tu znacznie gęściej, 
cieńsze i bardziej koślawe były ich pnie, niżej zawieszone 
korony. O ile to możliwe, zrobiło się jeszcze mroczniej, 
kontrastowanie noktoszkieł wyduszało teraz z obrazu 
ostatnie kwanty światła, opóźnienie interpretacyjne 
Mikrozuhlwerków wzrosło do wielkości przeszkadzających w 
orientowaniu się w kształtach otoczenia, głazy, 
przewrócone grzybodrzewa, odłączone od nadorganizmów 
zwierzęce konary, wielkie pajęczyny wodne - wyskakiwały 
nagle na mnie odległe zaledwie o dwa kroki, przedtem 
zwinięte w cień pod postacią miękkich obłoków, mgielnych 
oparów, rozmazanych konturów pomniejszonych przez fałszywą 
perspektywę obiektów z samej granicy zasięgu wzroku. Czy 
doprawdy o wiele lepiej radzili sobie moi przewodnicy? Ich 
oczy - tak ludzkie... Jakim zmysłem zatem wiedzeni stąpali 
tak pewnie przez coraz większy gąszcz Piekła? Szliśmy i 
szli, metanowe wyziewy dobywające się z bulgoczących pod 
naszymi stopami otchłani błotnych - błecht, mssspch, 
szluch - tworzyły w powietrzu (i tak ledwo zdatnym do 
połykania szeroko otwartymi ustami) miazmatyczną 
zawiesinę, od której już po kwadransie kręciło mi się w 
głowie, tępy ból rozsadzał skronie, łomot zatrutej 
Mrokiem krwi uniemożliwiał zebranie myśli, zwidywać mi się 
zaczęły szybsze od Mikrozuhlwerków zjawy migotliwe, jakieś 
twarze, nie twarze, blade oblicza nieczłowiecze, kształty 
kuszące i potworne, drobne światła rozproszone po 
peryferiach pola widzenia... Poruszają się, tańczą... - 
Iszcz, iszcz. - Idę, ale już nie wiem dokąd, nie czuję 
ziemi pod stopami, nie słyszę dżungli, nawet ów 
nieubłagany odór Mroku odstąpił mnie na czas ciszy. 
Błękitna toń zamknęła się nade mną.
   Obroty wiru zimnego powietrza wydobyły mnie z ciepłej 
kolebki nieświadomości. Chłód twardych kamieni przeniknął 
przez ubranie, przepłynął przyjemnym dreszczem po plecach 
i ramionach. Zakaszlałem, coś wpełzło mi do gardła. W 
czysto fizjologicznym odruchu usiadłem, zgiąłem się w pół 
i zacharczałem boleśnie w przestrzeń. Wykrztuszony, wypadł 
mi na udo długi robal, jeszcze poruszał tuzinem odnóży. 
Strąciłem go, zmiażdżyłem. Po krzywej, złożonej z 
nieobrobionych głazów posadzce rozbiegło się kilka mniej 
śmiałych pobratymców insektopodobnej ohydy. Pomieszczenie 
doprawdy łudząco przypominało średniowieczną celę. 
Wstałem, wyprostowałem ręce. Dwa metry na dwa na dwa. Brak 
okien. Ale to chyba są drzwi... W tak absolutnym braku 
światła nawet noktoszkła dawały ledwo przybliżenie 
prawdziwego obrazu rzeczy - nie posiadały, niestety, opcji 
podczerwiennej. A to były jednak drzwi, a w każdym razie - 
pełniący analogiczną funkcję kawał drewna zawieszony na 
plecionce z włóknistych łodyg jakiegoś zielska. Pchnięty, 
odchylił się z lekkim skrzypem. Przybyło światła, 
Mikrozuhlwerki szkieł przyspieszyły, z cieni wyłoniły się 
ostro zarysowane kształty. Była to sala z jednej strony 
szeroko otwarta na Piekło. Pod przeciwległą kamiennej 
werandzie ścianą stał tu sklecony z ułamków grzybodrewna 
stół, potem dostrzegłem także krzesło, a w odległym kącie 
- coś w rodzaju siennika z dwoma skotłowanymi kocami na 
nim. Na stole leżał jakiś elektroniczny złom, obok 
metalowa taca z - jak się domyślałem - resztkami posiłku. 
Nigdzie nie dostrzegłem natomiast mego plecaka. Chciałem 
podejść do stołu, przyjrzeć się tej rozbebeszonej 
elektronice, lecz ugięły się pode mną nogi, musiałem 
usiąść pod ścianą, brakowało mi tchu, pot wystąpił na 
czoło. Powietrze od błotnych wyziewów było tu gęste jak 
galareta, po kilku oddechach kręciło się człowiekowi w 
głowie - jeśli to właśnie była siedziba Teufela hrabiego 
Leszczyńskiego, nie pojmowałem, jak może tu żyć. Odór był 
okropny, niemal fizycznie odczuwałem nacisk na zatoki, coś 
pchało się w górę mych nozdrzy, eteralna macka Mroku. 
Siedziałem tak, wściekły na samego siebie, spod 
opuszczonych powiek bezsilnie się przypatrując drżącym 
dłoniom, trzepotowi lewej nogi rozdygotanej od szybkich 
skurczów przemęczonego mięśnia udowego - i wtedy 
usłyszałem bębny. Niewykluczone, że dźwięk szedł przez 
powietrze już od jakiegoś czasu, lecz po prostu nie 
zwracałem nań uwagi. Dudnienie jednak narastało. I 
właściwie brak w nim było jakiegokolwiek rytmu, mimo że 
umysł na siłę szukał wzorca. Choć możliwe, że był on po 
prostu nazbyt skomplikowany. Dudnienie narastało, tak, bez 
wątpienia narastało; i nie chodziło tu o przyspieszenie 
łomotu, lecz zwiększenie jego natężenia - wkrótce stało 
się wręcz ogłuszające. Podniosłem się i wyjrzałem na 
zewnątrz. Zobaczyłem Rytuał.
   Stał na błotnym wale, po kostki w ciemnych odmętach 
powolnej mazi sunącej z góry grubymi węzłami, chmura 
owadoidów obracała się dokoła niego (szybciej i wolniej, w 
pozornych ucieczkach i natarciach), zwierzęce pnącza 
pełzły przez stok, a oni podchodzili po kolei, spokojnie, 
w ustalonym wcześniej porządku, i pili. Stał 
niewzruszenie. Dopiero gdy odejmowali pyski od jego 
nadgarstka, w tej krótkiej chwili pomiędzy raptownym 
oderwaniem się od źródła a zaciśnięciem drugiej dłoni na 
przegubie wyciągniętej ręki - migała mi przez noktoszkła 
krecha gęstego karminu, krew na brudnej skórze 
przedramienia dawcy. Podchodził następny spragniony, 
podnosiłem wzrok na twarz kapłana i widziałem wyszczerzone 
w przestrzeń ponad pochylonym komunikantem chore zęby 
Teufela hrabiego Leszczyńskiego. Nie wiem, kto bił w 
bębny, nie widziałem bębniących. Także ci głodni krwi i 
krwią już nakarmieni kryli się gdzieś w odleglejszych, 
gęstszych cieniach piekielnego bagna. Wyłaniali się z 
cienia, znikali w cieniu. Dendrofungusy podchodziły 
pochyłą ścianą rozwrzeszczanej dżungli niemal do samego 
wzgórza, na którym stała kamienna chata Teufela, kopuła 
nakoronnych fotofilów zwisała zaledwie trzy-cztery metry 
nad budynkiem. Skądś z lewa docierały przez nieustanny 
łomot bębnów echa dalekich eksplozji - wybuchały 
prawdopodobnie podbłotne bąble metanowe. Aż ziemia lekko 
drżała. Leszczyński zaś wciąż stał na stoku i karmił ich. 
Cofnąłem się we względny chłód wnętrza kamiennej chałupy. 
Usiadłem na krześle. Muskuł lewej nogi wciąż drżał. 
Oparłem łokcie na kolanach. Bębny, bębny. Smród szturmował 
mózg. Zorientowałem się, że kiwam się mechanicznie na tym 
krześle, w przód i w tył. Trzeszczało niepokojąco. Wszedł 
Leszczyński. - Ja nie jestem Polakiem - powiedziałem. - 
Jestem Niemcem. - Wiem - odparł.
   Prawy przegub przewiązany miał jakąś szmatą. Rozejrzał 
się po izbie w niejakiej dezorientacji, z westchnieniem 
odwrócił, podreptał do kąta i zwalił na siennik. Padł na 
wznak, zdrowym przedramieniem zasłonił sobie oczy - choć 
trudno mi było uwierzyć, że i tak cokolwiek widzi. Nie 
miał założonych noktokularów. Po prawdzie, miał na sobie 
tylko strzępiaste spodnie od terenowego uniformu 
U-menscha. Wyglądał na wychudzonego - niemniej żył, bez 
wątpienia żył, czymś zatem karmił się przez te wszystkie 
lata. Zerknąłem na tacę. Nie wyglądało to zachęcająco, w 
istocie przypominało raczej stare odchody, glinę 
zdrapywaną z zaskorupiałych w niej trucheł, wraz z 
kawałkami tak podgniłego mięsa. Jeśli to mięso; nie sposób 
orzec. Nie wziąłbym do ust za żadne skarby.
   - Kim oni są?
   - Kim oni będą - zaakcentował, przechodząc na polski; 
wymamrotał to w powietrze, nie obróciwszy głowy.
   - Kim?
   - Ludźmi.
   - Kiedy? Ewolucja...
   - Za dziesięć, dwanaście lat.
   Teraz dopiero zdałem sobie sprawę, że bębny umilkły. 
Czy słyszałem je jeszcze, gdy Teufel stanął na kamieniach 
wysuniętej poza dach posadzki? Czy słyszałem, gdy wspinał 
się na wzgórze? Głowa mi pękała, pamięć - w pamięci nie 
tyle ziały luki, co brak jej było indeksu, miast minionego 
dnia trafiałem niespodzianie na wiosnę dzieciństwa, ktoś 
wymazał odnośniki, rozpadła się hierarchia, runął pałac 
Mnemona, pozostało grzebanie w gruzach: w jednej dłoni 
pierś kariatydy, w drugiej - chropowata cegła z 
fundamentów. 
   - Na co im krew?
   - Trzy lata temu ganiali po drzewach. Daję im ciało i 
krew, bo one posiadają moc odmiany.
   - Zabijesz mnie?
   - Nie wiem. Tak, chyba tak.
   - Gdzie mój plecak?
   - A wtedy stworzą cywilizację, której religią będzie 
pomsta ich Boga.
   - Kto?
   - Horusy.
   - Kto?
   - Oni. Plemię. Dzieci moje. Mściciele. 
   - Gdzie mój plecak?
   - Takie są prawa gwiazd niestałych.
   - Głowa mnie boli.
   - Zaśnij.
   - Mein Gott.
   - Zamknij się już.
   Pomyślałem, że wstanę, podejdę i go uduszę. 
Spojrzałem. Patrzył na mnie. Z twarzy czytałem mu wielkie 
zmęczenie. Patrzył - i widział. Nie miał noktokularów, 
miał coś innego, jakaś półprzezroczysta szarość zarosła 
jego gałki oczne. Roślina? Zwierzę? Niewątpliwie żywy 
organizm. Nie byłem w stanie wytrzymać długo takiego 
spojrzenia. Zsunąłem się z krzesła, zwinąłem w kłębek, 
zasnąłem. 
   Czy stał nade mną, pogrążonym w metanowych odmętach 
nieświadomości, z nożem w ręce i niespełnionym zamiarem 
w szarych oczach? Śniło mi się... I zapamiętałem. Zabrał 
mi także zegarek, więc nie wiem, jak długo spałem. Wciąż 
na wpół otumaniony wywlokłem się opróżnić pęcherz. Głowa 
pulsowała bólem w rytmie gorącej krwi. Wróciłem i ponownie 
zasnąłem. Po raz drugi obudziłem się już chory - oddech, 
ciężki i charkotliwy, drapał mnie w gardle, z trudem 
odplułem z przełyku twardy gnój. Przycisnąłem czoło do 
posadzki. Więcej zimna, więcej kamienia, płonę. Podał mi w 
metalowym kubku wodę. Wychłeptałem. Wyszedł. Próbowałem 
usiąść, bez powodzenia, błędnik szalał, zbierało mi się na 
wymioty, musiałem paść na płask: mokra od potu koszula na 
mokrej ciepłą wilgocią Piekła posadzce. Własny oddech 
parzył mi skórę przedramienia. Język sam przykleił się do 
powierzchni wygładzonego stopami Teufela głazu. Zaczęły 
mną szarpać dreszcze, nie potrafiłem powstrzymać dygotu: 
fale gorączki i arktycznego chłodu przechodziły 
naprzemiennie przeze mnie, póki nie zapadłem w niespokojny 
półsen, płytką nieświadomość sinusoidalnie przybliżającą i 
oddalającą mnie od świata rzeczywistego. Po drugiej 
stronie były senne majaki. Co pamiętam: Diabeł i jego 
ludzie-horusy na stoku wzgórza, wzniesione włócznie, horus 
nade mną, Diabeł nade mną, wielki krzyk i ogień płonący 
na wysokim stosie, dookoła dzikie postaci, Diabeł stoi i 
przemawia, Diabeł stoi i milczy, Diabeł błogosławi, 
przynoszą nowo narodzone potworki, niektórym skręca kark, 
potem otwiera sobie żyły, a matki piją. Szepczę niepewne 
modlitwy, których inwokacje zapominam po minucie. Siada 
koło mnie i poi mnie, karmi; zwracam cuchnącą papkę, 
krztusząc się, na wpół przyduszony. Głaszcze po włosach. 
Próbuję ugryźć jego dłoń, ale jestem powolniejszy od 
własnego snu, zmienia się w upiora i rozpływa w powietrzu, 
nim odsłonię zęby. Krrrr. Sukcesywnie wyciekała ze mnie 
wola, traciłem wszelką chęć, siłę do choćby rozpaczy, 
wypacałem z siebie ostatnie krople sprzeciwu. Pozostawała 
kontemplacja niemocy. Czas poruszał się skokami. Jestem 
sam i jestem z Diabłem; pada deszcz i nie pada; biją bębny 
i nie biją; dżungla wrzeszczy, dżungla milczy. To mnie 
wydobyło spod czarnego aksamitu: nienaturalna cisza 
Piekła. Przecknąłem się w tej ciszy, tak słaby, tak 
straszliwie słaby; na wyciągnięcie ręki stał na podłodze 
kubek z wodą, więc wyciągnąłem rękę i wypiłem wodę, i to 
było dzieło mego życia. Czułem, jak przełknięta ciecz 
spływa we mnie ciepłą strugą. Żołądek skręcił się w ciasny 
węzeł. 
   Rozpoczynam ruch ciała. Początki, początki - ile 
starczy siły i inercji na ciąg dalszy, tyle się przesunę 
ku werandzie, ale to zaraz gaśnie, zamiera, i znowu muszę 
zaczynać. Tak się przemieszcza ku realizacji: przez 
półchęci, niepewności, niedohamowane odruchy, drgnięcia 
organiczne. Na łokciach i kolanach, na brzuchu niemal - w 
pyle. Cisza i ciemność. Wyglądam zza rogu sterty kamienia. 
Kuca nad moim plecakiem, przygląda się wyciągniętym zeń i 
rozłożonym na zarośniętej posadzce werandy przedmiotom. 
Dotyka ich po kolei, jakby próbując przez te dotknięcia 
odtworzyć prawdę widzenia: rozszyfrować. Lecz 
spostrzegłszy mnie, wstaje, podchodzi i kopie w skroń. 
Prąd strzela przez me ciało, zabierając mnie w następny 
majak, otulonego w jadowity szept Teufela: - Amen, 
Szwabie.
   Inny szept rozdarł kurtynę: - Jec. - Wpychali mi do 
ust: jedzenie i brudne paluchy. Zakrztusiłem się. - Jec, 
jec, dobre jeszcz. - Horusy, horusy, Mein Gott, a te ich 
oczy, a te ich twarze, a ruchy, a mowa, kim oni byli. 
Kucając we trójkę nade mną podawali sobie wzajem naczynia 
z wodą i jedzeniem, drewniane pojemniki krążyły w kręgu, 
szybciej i szybciej, aż wreszcie króryś przytykał mi je do 
ust i wówczas zaczynała się litania: - Jec, jec, jec, jec. 
Pij, pij, pij, pij, pij. - Paluchy z rąk górnych, wątłe 
palce z rąk dolnych - smakowały na mym języku dziwnie 
słono. Czułem także zapach ich mokrych sierści. Ta trójka 
- samica i dwa samce - nie posiadała szczątkowych skrzydeł 
ani ogonów. Uniosłem się na łokciach i zobaczyłem więcej: 
nie znajdowałem się na Teufelowym wzgórzu, lecz w 
międzykorzennej kołysce jakiegoś gigantycznego 
dendrofungusa, gęsto spleciona z jego symbiotycznych 
kończyn ciemność nade mną odległa była o kilkadziesiąt 
metrów. Metanowy młot uderzał w górę zatok ze znacznie 
mniejszą siłą. Wykradli mnie Diabłowi, zabrali mnie gdzieś 
- gdzie? po co? Mają powody, teraz mnie karmią, na pewno 
mają po temu powody, na pewno coś planują, oni, horusy, 
tam w ich łbach, to ciemne za ich źrenicami, ten spokój 
poruszeń - to są myśli, to jest inteligencja. - Jec, jec. 
- Nie chcę, ale organizm chce, więc żuję i połykam ohydę. 
- Tak, to jego, to dobre - mruczy samica i robi naraz coś 
niewyobrażalnie potwornego: głaszcze mnie po głowie. 
Bezsilna wściekłość wstrząsa mną; zabiłbym, gdybym mógł. 
Ale nie mogę i muszę jeść, muszę pić.
   Zjadłem i wypiłem. Nie było to ziemskie pożywienie, z 
całą pewnością nie wyglądało na takie i nie tak smakowało; 
a jednak żołądek zdołał je jakoś rozłożyć, energia 
wpłynęła do układu. Nie zatrułem się ani nie zwróciłem 
nieprzetrawionej papki. To jego, to dobre - jego, Diabła: 
jakimś cudem wyhodował tu sobie jadalne odmiany roślin. Bo 
chyba nie było to mięso? Nie, to nie mogło być mięso.
   Nie pamiętam, czy to jeszcze Teufel, czy też już oni w 
czasie przenosin, gdy pozostawałem nieprzytomny, zdarli ze 
mnie ubranie. Bo teraz byłem nagi, pozostały mi jeno 
noktoszkła na oczach i implant kostny w przedramieniu. 
Blocke szeptał mi do ucha nieadekwatne miary czasu i stąd 
wiedziałem, że mija. Bez przerwy czuwał nade mną 
przynajmniej jeden horus; gdy zasypiałem, gdy się 
budziłem, gdy podnosiłem się - najpierw na czworaki, potem 
na wyprostowane nogi - by przewlec się parę metrów dla 
oddania moczu czy kału, gdy piłem i gdy jadłem, już samemu 
wpychając sobie paskudztwo do ust. - Laźwa - mówił horus 
wskazując szarą maź - kosy, jemniak, klep. - Jadłem to 
wszystko i powoli tępiał mi smak. Poza tymi nie do końca 
wyartykułowanymi pomrukami nie było słów; i nie było 
nadziei; i nie było strachu, bo nie było przyszłości. 
Obracałem się zamknięty w pętli przestrzennej, kilkanaście 
kroków od pnia owego grzybodrzewa, niczym na uwięzi, pies 
na łańcuchu, przynęta na żyłce. Poza ów okrąg nie 
wybiegałem nawet myślą, nic mnie nie ciągnęło, nie było 
próżni do wypełnienia, nie było ciśnienia pragnień, 
niczego nie pragnąłem, co najwyżej pragnęło moje ciało, 
ale te pragnienia były w pełni zaspokajane. Ponieważ nie 
żyłem, nie musiałem czuć się szczęśliwy. Potrafiłem 
siedzieć i patrzyć w mrok, póki nie zsunąłem się w ciepłe 
marzenia, które w istocie zawsze były jedynie 
podretuszowanymi wspomnieniami z mej przeszłości; a wtedy 
dalej siedziałem i marzyłem, horus siedział przy mnie, 
gapiliśmy się niewidząco w wieczną noc, Piekło szeleściło 
dookoła wodnymi pajęczynami, obsiadały nas czerwonymi 
rojami owadoidy, przebiegały po nas tysiącnogie stada 
robali, mijały obojętnie wielkie zwierzęta. Godziny, dni, 
puste słowa Blockego. Horus był za każdym snem inny, lecz 
zawsze ten sam: samica, samiec, zwierzę, które mówi, 
bajka. Wreszcie kiedyś - przedtem, potem - najwyraźniej 
podjąłem decyzję, bo w pełni świadomie wyciągnąłem ku 
niemu rękę, zacisnąłem dłoń, i ów premedytowany dotyk 
ukonstytuował jego ciało: teraz był realny. Mokra sierść 
pod opuszkami, szorstka skóra, węźlaste mięśnie. Realność 
tę dziedziczyli wszyscy odróżnialni i nieodróżnialni jego 
następcy; zaszła zmiana, usłyszałem tyknięcie zegara, coś 
się odwróciło. - Kim ja jestem? - spytałem. - Słojcem - 
odparł. - Czego chcecie? - Wolnoszczi. - Oni chcą 
wolności, tak mówią, co znaczy dla nich wolność, kto 
zdradził im słowo, kto zaraził, Teufel, nie Teufel, 
przecież nie przeciwko sobie samemu, ale może nie 
pomyślał, co w takim rozumieją, że co jest wolność, co 
znaczy, że jakie to Słońce, co to jest, kto zdradził im 
słowo, co rozumieją.
   I patrzyłem mu w oczy, bo to były oczy, nie ślepia, 
patrzyłem w nie mrugające nigdy jego oczy, i teraz już 
widziałem w nich ów potworny, zupełnie niepojmowalny głód, 
wampirze zaiste pragnienie, tęsknotę za nieutraconym; 
patrzyłem, on widział, że patrzę, w ten sposób 
wymienialiśmy spojrzenia, długie, spokojne spojrzenia, z 
których czytałem istnienie między nami porozumienia, zgoła 
przymierza - ale ja nie wiedziałem, co by to mogło być za 
przymierze. On wiedział. Nie był strażnikiem; był 
opiekunem. Wszyscy oni byli troskliwymi opiekunami. Nie 
mieli za zadanie powstrzymywać mnie przed czymkolwiek, 
mogłem zerwać niewidzialny łańcuch, wyjść poza okrąg. Ale 
nie było po co. Brakowało motywów do choćby myśli o 
ucieczce. Po cóż uciekać? Co zyskam? Tak jest dobrze: nic 
do zyskania, nic do stracenia, spokój. Horusy to 
rozumiały. To Piekło poruszało się wokół nas, my zaś 
pozostawaliśmy w absolutnym bezruchu. Zegar tykał, ale 
prawie go nie słyszałem. Połykałem jedzenie, które nie 
miało już smaku; piłem dla wypełnienia żołądka wodę; dla 
jego opróżnienia wydalałem. Tu siedzi zwierzę. Ponad nie - 
jedynie milczenie. Był to czas milczenia, braku potrzeby 
słów i myśli. Posiadałem wówczas taki stopień 
przeźroczystości, jaki nigdy wcześniej nie był mi dany, 
bodźce świata zewnętrznego przechodziły przeze mnie bez 
pozostawienia najmniejszej zmarszczki, najdrobniejszej 
choćby interferencji, osiągnęliśmy stan stuprocentowej 
koherencji: ja i Mrok.
   Potem przyszli, a było ich tuzin, sześciu mężczyzn, 
sześć kobiet, i naznaczyli mnie. Mieli glinę, mieli noże, 
mieli soki. Stałem w bezruchu, a oni malowali. Wzdłuż 
linii, co nigdy nie były proste, pociągnęli kamiennymi 
klingami, aż rozchyliła mi się skóra i wybroczyła na nią 
jasna krew. Gdzie indziej kłuli ją na wylot i przewlekali 
talizmany, amulety turpistyczne: kości horusowe i ludzkie, 
nie do odróżnienia. Włosy, natarte tłustymi sokami, 
zapleciono mi i związano w kształt, którego mogłem się 
tylko domyślać. Do pleców, pod łopatkami, przymocowano 
jakieś lekkie acz twarde konstrukcje, najprawdopodobniej z 
drewna, nawet ich nie zdążyłem zobaczyć przed zawieszeniem 
na fałdach skóry. Czułem strumyki krwi pełznące powoli od 
nich wzdłuż kręgosłupa, ku kości ogonowej i szczelinie 
między pośladkami, gdzie na czterech cierniowych kolcach 
wdzierzgnięto w me ciało martwy, bezwładny ogon z krótko 
przyciętej wężoliany. Na wysokości czwartych żeber 
zawiązali na mej dermie supły wykonanych z suszonego 
zielska atrap trzeciej pary kończyn. Spojrzałem: piersi 
pokrywał mi malunek złożony z kilku warstw wielokolorowych 
falistych linii, biegnących ku plecom i w dół, na uda. 
Kolana pokryto brunatnym barwnikiem, na palce stóp 
nawleczono pierścienie, łydki obwiązano białym nibyłykiem, 
które natychmiast zacisnęło się w twardy pancerz, członek 
przedłużono domocowując czarną kość, w pępek wciśnięto 
chropowaty kamień. Nie czułem bólu, w krwiobroczne 
nacięcia wcierali mi jakieś inne soki; strunę zmysłów 
naciągnęło mi na ponad kilometr, tyle dzieliło mnie od 
własnego ciała, soki odwróciły lunetę układu nerwowego - 
tak daleko, taki mały, tak nieznaczący: mogli mnie złożyć 
do grobu i nie wiem, czy bym nawet wzruszył ramionami. Od 
wzruszenia ramion łopatkowe konstrukcje klekotały lekko. 
Gdy wetknęli mi w dłoń włócznię, uniosłem ją w górę i 
zagrzechotały amulety. Odstąpili. Spojrzałem im w oczy. 
Uśmiechnęli się.
   Poprowadził mężczyzna z odrąbaną trzecią ręką. 
Skręcając na leśnych ścieżkach, mruczał coś do siebie, w 
końcu rozpoznałem melodię z lekka niecenzuralnej piosenki 
popularnej w Rzeszy kilkanaście lat temu. Uderzyło mnie to 
jako tak nieprawdopodobny surrealizm, że z tego zdumienia 
aż obejrzałem się za siebie i wówczas zobaczyłem długi, 
nierówny szereg horusów ginący gdzieś za siódmym tiulem 
ciemności, a każdy z maszerujących w nim rytmicznie 
otwierał i zamykał usta, układając niemo wargi do 
francuskich słów szlagieru. W tym momencie, w pół kroku, 
zanim jeszcze ma stopa zanurzyła się w gorącym błocie - 
dotarło do mnie prawdziwe znaczenie rozgrywających się 
wydarzeń. Pojąłem: to ceremonia, rytuał, a ja jestem 
bożkiem, złotym idolem, nie mam imienia, nie jestem osobą, 
wypełniam funkcję. Tak samo przeznaczone jest mi to 
miejsce w szeregu. Powody, jeśli są, podobnie przynależą 
do mitu; wybory, jeśli świadome, identycznie wykraczają 
poza wszelką racjonalność; nie ma zbawienia. Słowa nic nie 
znaczą: tej piosenki, tamtych odpowiedzi - wolnoszcz, la 
la lala. Jak to dobrze, żem już po drugiej stronie 
śmierci.
   Rozpoznałem otoczenie, rozpoznałem metanowe powietrze. 
Bagno łapało mnie za nogi. Horusy odpędzały błotne 
drapieżniki uderzając w ciemną zawiesinę kijami i 
włóczniami. Potem wyszliśmy pod wzgórze. Było ich tu z 
setkę. Teufel hrabia Leszczyński klęczał pod werandą i 
wrzeszczał w korony dendrofungusów. Obie ręce miał po 
łokcie czarne od krwi. Krzywe, chore zęby szczerzył na 
stojących niżej w ciszy i bezruchu horusów. Koło zamknęło 
się i wypchnęli mnie do przodu. Ujrzał mnie i zaśmiał się. 
Potrząsnąłem włócznią. Horusy westchnęły i w Piekle nagle 
zaległa cisza. 
   - Nie możesz - rzekł i z niejakim trudem podniósł się 
na nogi. - Nie potrafisz. Nie masz siły. Nie wiesz. 
Odejdź! Won! Won mi stąd!
   Powtórnie potrząsnąłem włócznią. Horusy westchnęły.
    - Dałem im siebie - warknął i potoczył po rzędach 
milczącej widowni wzrokiem, w którym po równo mieszały się 
wściekłość i rozżalenie. - Dałem im przyszłość i myśli o 
przyszłości, gwiazdy i Ziemię, wszystko im dałem. Nie ma 
sprawiedliwości. Jaki masz cel, Szwabie? Nie masz żadnego. 
Obejrzyj się. Za twoimi plecami - tam nie ma niczego, 
niczego. Nie ma pożądania, nie ma gniewu, nie ma nawet 
pragnienia uznania, niewolniku strachu.
   Po raz trzeci włócznia.
   - To z powodu ekstremalizmów środowiska - szepnął, 
odwróciwszy wzrok. - Mechanizm kradzieży przystosowań. 
Zjadają i przyswajają Lebenspirale pożartego; jest tu cała 
taka odmiana fauny, rodzina złodziei formy. Są także 
mechanizmy blokady. Spryt replikatorów. Podświadomy 
akcelerator ewolucyjny: bo jednak idzie to rekombinacjami 
w dużym stopniu losowymi. Lecz mimo wszystko niektóre 
organizmy potrafią tym procesem do pewnego poziomu 
sterować. I to też można ukraść, też jest kodowane. A ja 
je hoduję.  Będą ludźmi; będą więcej niż ludźmi, nie 
pozbawię ich przecież tej zdolności. Zniszczą was. Nie 
zdegenerują się. To kwestia diety. - Wyszczerzył 
szczerbate uzębienie. - A piją inteligencję. Jeśli nawet 
ty... To co zrobisz, ubermenschu? Zniszczysz planetę? W 
końcu przyjdą po was, przylecą, szybciej niż moglibyście 
się spodziewać, i nie ma takiej zarazy, którą moglibyście 
przeciwko nim obrócić, a której oni nie byliby w stanie 
zasymilować. Zawsze i wszędzie będą formą najwyższą. Dałem 
im to wszystko, a teraz przychodzą tu z tobą. W imię czego? 
- syknął. - Dlaczego obracają się przeciwko mnie?!
   - Dla Słońca.
   - Co...?
   - Bo nie są rasą niewolników, U-menschu.
   Cisnąłem włócznią i włócznia trafiła. Przewrócił się. 
Drzewce drżało i chybotało się na boki, gdy wił się i 
rzucał na głazach werandy. Ich powierzchnia ciemniała 
zalewana krzepnącą powoli glazurą krwi. Stałem i 
obserwowałem rozlew. Leszczyński bełkotał coś w nieznanym 
mi języku. W końcu krew rzuciła mu się ustami i wtedy 
umilkł. Horusy ruszyły naprzód. Pierwsza kobieta, która 
nie była w widocznej ciąży, pochyliła się nad Diabłem i 
wycięła mu z klatki piersiowej serce. Podzieliła je i 
rozdała złaknionym. Zaczęli jeść. Potem przystąpili 
kolejni, było jeszcze sporo mięsa. Obszedłem ich szerokim 
łukiem, kłębiących się nad zwłokami Diabła, i wspiąłem się 
do kamiennej chaty. Plecak leżał przy posłaniu Teufela. 
Znalazłem i wyjąłem miskę. Wyszedłem na zewnątrz. 
Kilkanaście metrów niżej horusy szeptały coś do siebie w 
ciasnym kręgu, resztek ciała podczłowieka nie było widać 
zza tego tłumu. Odwróciłem się od nich i wywołałem 
podprogram. - Zabiłem go. Zabierzcie mnie, nie mogę wrócić 
sam. Wszystko wiem; w każdym razie wystarczy. Siądźcie na 
tych koordynatach. Szybko. Jak najszybciej. To nie jest 
Kretowisko, to nie jest Kretowisko. - Wyobracałem miską 
podług wskazówek Blockego i strzeliłem w górną ciemność 
skomprymowanym sygnałem. Sygnał poszedł i pomyślałem: 
ratunek. Pomyślałem: przeżyję. Upuściłem miskę. Kwas zalał 
mi żołądek, gorąca krew uderzyła do głowy, jelita skręciły 
się w supeł, mięśnie zaczęły drżeć w niekontrolowanych 
skurczach, nie mogłem powstrzymać dygotu. Musiałem oprzeć 
się o kamienną ścianę. Oddech mi przyspieszył, zacząłem 
się pocić. Jednak mimo łomotu krwi w uszach usłyszałem ich 
stąpnięcia, rytmicznie odmlaśnięcia błota. Oderwałem się 
od ściany i obróciłem. Pierwsze podchodziły kobiety. Ta, 
która uklękła, podała mi nóż. Ująłem kamienną rękojeść w 
zimną już dłoń. Zacisnąłem palce, mocno, bardzo mocno, to 
był uścisk rytualny, zawarcie przymierza z tym, co 
przelewa krew. Potem spokojnie, równo, bez wahania 
przesunąłem ostrzem po nadgarstku. Złapała mnie powyżej 
przecięcia, ucałowała w przegub, przyssała się do rany. 
Czułem jej ciepły język, wilgoć ust na mej skórze, ślinę 
gęstą, może już też moją własną krew zawróconą w obrocie 
rytmu jej przełknięć i sapnięć. Z wysiłkiem wydłużyłem 
oddech. Uniosłem spojrzenie, by nie patrzeć w oczy 
oczekujących, tych niezapłodnionych kobiet, które chcą 
włączyć do Lebenspierali swych dzieci moje oczy, moją 
twarz i mój strach, choć ani nie rozumieją, co to są te 
spirale życia, ani do końca nie pojmują manipulacji 
Leszczyńskiego, dzięki którym tak szybko dojrzewają, tak 
szybko rodzą i otwierają w swym potomstwie następne 
pokolenia metagatunku w tym niepowstrzymywalnym już, 
ewolucyjnym sprincie ku cywilizacji. Kobieta odejmuje usta 
od rany; kolejna klęka i przystępuje do komunii. Ceremonia 
trwa. Wzrok mi się mgli. Chrzczę własną krwią ich 
nie narodzone dzieci. Ktoś mnie podtrzymuje, bo tracę siły. 
Przystępują następni, kobiety i mężczyźni, ci 
uprzywilejowani, których sperma posiada największą moc 
transferu człowieczeństwa: z jednego łyku - dziesięć, 
dwadzieścia synów i córek. Stąd wyjdą armie, tu rozdziera 
się szczelina przyszłości. Nie wiedzą a pragną. Nie wiedzą 
a piją. A może wiedzą. Diabelskie nasienie. Nie mogę 
oderwać ręki. Hhhhhwch... Znowu bębny, teraz je słyszę, 
bębny zewsząd, Piekło dudni w rytmie mego słabnącego 
tętna. Ktoś mnie podtrzymuje: wojownicy z włóczniami w 
drugich rękach - z lewej i z prawej, i z tyłu. Ale to nie 
litościwa pomoc, ich uścisk nazbyt silny. Bogów się zjada. 
Powietrza! Metan mąci myśli. A bębny: kababum, bum, 
ba-ba-babummmmmm! Klęka następny. - Serce ty - szepcze. I 
ssie. Owadoidy dookoła mej głowy, niczym spiralny woal, 
aureola potępienia. Patrzę wzwyż, w ciemność, w 
rozpostarty nad nami płaszcz symbiontów dendrofungusowych. 
I wtedy, i teraz, i nagle - błysk, jasność, dziura; widzę: 
po raz pierwszy otwiera się mrok nieba, niebo Mroku pęka w 
szwach, i z wysokości spada prosto na mnie wielkie światł
   
listopad 1997 - luty 1998
                                            Jacek Dukaj    
   
   
   




