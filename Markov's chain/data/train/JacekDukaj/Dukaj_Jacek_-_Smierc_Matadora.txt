Autor: Jacek Dukaj
Tytuł: Śmierć Matadora

Z "NF" 1/91

Pierwszy matador dostał rogiem w tę rękę, w której trzymał 
szpadę, i tłum go wygwizdał. Drugi matador poślizgnął się i 
byk trafił go w brzuch, i matador uchwycił się rogu jedną 
ręką, a drugą przycisnął do rany, i byk rąbnął go o ścianę, 
i róg wylazł, a on upadł na piasek, a potem wstał jak pijany 
wariat i próbował pobić ludzi, którzy go wynosili, i wołał o 
szpadę, ale zemdlał. Wtedy wyszedł ten młodziak i musiał 
zabić pięć byków, bo nie może być więcej niż trzech 
matadorów, i przy ostatnim byku był już taki zmęczony, że 
nie mógł wbić szpady. Ledwie mógł podnieść rękę. Próbował 
pięć razy, a tłum siedział cicho, bo byk był dobry i 
wyglądało na to, że będzie albo on, albo byk, i w końcu mu 
się udało. Siadł na piasku i zwymiotował, i zasłaniali go 
kapą podczas gdy tłum wrzeszczał i ciskał różne przedmioty 
na arenę.
                                        Ernest Hemingway

Człowiek w zielonym, obcisłym ubraniu również był 
nietutejszy i kapitan promu wysadził ich w najbliższej Kuli. 
Leonard przeszedł z nim do śluzy celnej, prom odcumował i 
odleciał. Człowiek w zielonym ubraniu, nie przyzwyczajony do 
nieważkości, zwymiotował na biurko urzędnika. Przyszybowało 
dostojnie dwóch porządkowych, ujęli go pod pachy i 
odholowali. Pewnie do gabinetu lekarza, nie mógł to być 
pierwszy tego typu wypadek.
   Leonard odczekał, aż urzędnik oczyści śluzę. Kiedy ten 
wyłączył wreszcie wielki wentylator, rzucił na biurko 
paszport. Prawa stopa sama znalazła zaczep w podłodze; 
urzędnik z uznaniem skinął głową, widząc iż Leonard pozostał 
na miejscu i zajął się studiowaniem dokumentu.
   - Pan na długo?
   - Się zobaczy.
   - Aha.
   Wpisał coś do komputera i oddał paszport.
   - Bagaż?
   Leonard ściągnął w dół duży, wypchany wór unoszący się 
koło wentylatora.
   - Tylko tyle.
   - Aha. Pan to tu położy - wskazał blat stolika obok 
siebie.
   Zaczekał, aż aparatura oceni, czy zawartość jest zgodna
z przepisami. Widocznie była, bo zapaliła się zielona 
lampka. Zarzucił wór na ramię, umiejętnie się pochylając, by 
z nogą w zaczepie nie rozłożyć się na podłodze jak długi.
   Urzędnik po raz drugi z uznaniem skinął głową.
   - Pan próżniak? - spytał jakby od niechcenia.
   - Poniekąd. Gdzie tu jest cuesteza?
   - Proszę?
   - Cuesteza. Gdzie jest - Leonard na chwilę odwrócił 
głowę. Właśnie wracał, nieporadnie przebierając nogami, 
drugi podróżny. Wyglądał teraz lepiej. Urzędnikowi na moment 
mignęła przed oczami coleta Leonarda.
   - Aaa... To będzie kłopot. Przyleciał pan na drugi koniec 
Kompleksu. Ze stanowiska Róży za kilkanaście minut będzie 
oblotowy przez Kostkę. A w Kostce to panu powiedzą.
   - Dziękuję. Do widzenia.
   - Do widzenia. Paszport proszę - zwrócił się do człowieka 
w zielonym ubraniu. Podróżny wyciągnął go z kieszeni i 
położył na biurku, wzlatując przy okazji pod sufit.
   Na stanowisku Róży czekał na oblotowy jeszcze jeden 
podróżny. Wyglądał na miejscowego. Wisząc tuż przy ścianie, 
z podkurczonymi nogami, czytał książkę. Leonard wypytał się 
w informacji o czas do przylotu, a dowiedziawszy się, iż 
pojazd już powinien przybyć, zawisł obok czytającego.
   Mężczyzna tylko raz oderwał wzrok od książki, lecz już 
nie powrócił do lektury. Mógł mieć koło trzydziestki czy 
trochę więcej. Ubrany był w szykowny garnitur ze ściągaczami 
na rękawach i nogawkach. Przy jego prawej ręce 
niezauważalnie wirował neseser. Biznesmen w podróży.
   - Pan będzie dzisiaj walczył?
   Leonard obdarzył go, jak mu się wydawało, zniechęcającym 
spojrzeniem.
   - Bo widzi pan, już jutro rano odlatuję, a chciałem 
chociaż raz zobaczyć corridę na żywo. Znajomi tyle mi 
mówili... W Kompleksie jestem już piąty raz, ale dotąd jakoś 
mi się nie udawało. Cholera, bilet drogi, a tu jeszcze 
trzeba na zakłady... ale mówią, że tego się nie zapomina. 
Może coś wygram... Co? Będzie pan dzisiaj walczył? Na pewno 
bym na pana postawił. Mógłbym potem powiedzieć, że spotkałem 
matadora.
   Przerwał mu sygnał cumowania. Otworzyły się małe 
drzwiczki w ścianie z namalowaną wspaniałą Różą i 
przepłynęli przez nie do poczekalni. Wypełniał ją silny 
różany zapach. Leonard kupił bilet i z przerażeniem 
spostrzegł, iż biznesmen również leci do Kostki. Widocznie 
było mało wysiadających, bo prawie natychmiast rozsunęły się 
główne wrota i poszybowali elastycznym tunelem cumowniczym, 
w którego wnętrzu jak we wnętrznościach jakiegoś gada wiły 
się bezustannie przymocowane do niego liny, dzięki którym 
można się było posuwać szybko i głową naprzód.
   Leonard przepuścił swego towarzysza, odczekał aż zajmie 
miejsce, a następnie sam usiadł sześć rzędów dalej. Obrócił 
twarz do okna, wór położył na siedzeniu obok. Miał nadzieję, 
że tamten nie będzie uparty. Rozległ się dzwonek, zamknięto 
wejście, tunel odczepiono i pojazd ruszył wtłaczając 
wszystkich w siedzenia.
   Terton, choć nazywany przez obsługę "małym pojazdem", w 
rzeczywistości był samodzielnym statkiem, a właściwie 
stateczkiem o niewielkim zasięgu. Bardzo popularny w tego 
typu Kompleksach orbitalnych, tu, w kosmosie, pełnił funkcję 
samochodu i okazał się tak samo uniwersalny. Stosunkowo 
tani, poruszający się na łatwo dostępnym paliwie, był 
powszechnym środkiem lokomocji.
   Fotele ustawiono rzędami, po pięć w jednym. W ścianach w 
czasie postoju białych, w ciągu lotu błękitnych, tkwiły 
owalne generatory Pola. Widać było przez nie przesuwające 
się wolno części Kompleksu. Leonard wychylił się 
zaciekawiony, widział Kompleks po raz pierwszy, a ponoć był 
on jednym z większych zbudowanych przez człowieka.
   Na tle szaro-brązowej powierzchni Waszyngtona błyszczał 
fragment jednej z ośmiu gigantycznych Osi, długich na 
dwadzieścia kilka kilometrów. Wokół niej niezauważalnie 
obracały się Młoty i Pierścienie. Co chwila któryś z 
niezliczonych tertonów znikał w jarzącej się purpurą śluzie 
umieszczonej na końcu Osi. Pasażerowie wysiadali z nich, 
mknęli wewnętrznym ekspresem do odpowiedniego segmentu, 
przesiadali się do innej kolejki, znacznie wolniejszej i 
sunęli wzdłuż promienia do swych mieszkań w Młocie czy 
Pierścieniu, a ciążenie zwiększało się z każdą sekundą. Obok 
Osi, tuż przy tarczy planety wisiała nieruchomo 
skomplikowana, zdawało się, że delikatna konstrukcja. Wokół 
niej tkwiło przesłaniając dalekie gwiazdy kilka wielkich 
statków. Główny port przeładunkowy. Przed, za, pod, nad i 
obok pędzącego tertona rozciągały się na przestrzeni 
kilkudziesięciu kilometrów różnej wielkości, kształtu i 
przeznaczenia obiekty określane zbiorczo mianem Pierwszego 
Kompleksu Oritalnego Planety Waszyngton.
   Jak pajęczyna, upleciona z nieprawdopodobną maestrią 
przez pająka próżni, rozciągały się wszędzie złote nici 
sygnalizacyjne. Oplatały one świetlistym kokonem każdy 
wycinek przestrzeni objęty Polem. Ostrzegały przed 
niewidzialną barierą zamykającą w sobie tony powietrza. Te 
bardziej oddalone sfery Pola wplatały się ze swymi złotymi 
włosami w głęboki gobelin kosmosu.
   Wpatrzony w nie Leonard nie widział wspaniałych tworów 
człowieka, lecz lekko zarysowane ręką pustki oblicze 
Wielkiego Łowczego prześwitujące przez odległe galaktyki, 
słońca i skupiska gwiazd. Czerń wyzierała z jaśniejących 
wiecznie oczodołów Wielkiego Łowczego. Wielki Łowczy. 
Przyjdzie i porwie go na arenę wszechświata, by walczył z 
bogami i przeciw bogom.
   Zamknął oczy i potrząsnął głową. Coraz częściej mu się to 
zdarzało. Czyżby zbliżała się śmierć? Już? Drugi raz w tym 
miesiącu ujrzał oblicze Wielkiego Łowczego. To zła wróżba. 
Bardzo zła wróżba. Ci, którym ukazuje się Łowczy, niedługo 
trafią na jego statek, którym kieruje Ślepa Pani; statek 
odleci, zatrzasną się śluzy wypompowując życie. To już?
   - Oś Chaplina - zaskrzeczał głośnik.
   Powróciła nieważkość. Kilka osób złapało za uchwyty w 
suficie, uniosło się i poszybowało nad fotelami ku wyjściu. 
Kilometr dalej, równolegle do burty tertona, mknął wielki 
Młot. Gdyby nie odległość, przez Pola w jego ścianach można 
by dojrzeć mieszkania. A w nich ludzi poruszających się jak 
barwne marionetki w słupach światła.
   Nikt nie wsiadał. Zmienił się kolor wewnętrznej obudowy 
stateczku, ruszyli. Tym razem jednak nie przyśpieszali, 
lecieli lawirując między gigantycznymi fragmentami portu 
przeładunkowego.W tym samym rzędzie przy przeciwnym Polu 
siedziała gruba, niepraktycznie ubrana kobieta o twarzy 
dokładnie wytapetowanej makijażem. Już dwukrotnie zażywała 
tabletki, ale niewiele jej to pomogło. Sięgnęła do schowka, 
szarpnęła, pochyliła się i zaczęła wymiotować do worka.
   Odchylił głowę do tyłu i najwolniej, jak potrafił, 
opuścił powieki. Drgały. Źle.
   Co zrobi, jeśli go nie przyjmą? Będzie się wykłócał? 
Urządzi taką awanturę jak w Rigelu? Po co palić za sobą 
mosty.

Dziewczyna o zielonych oczach, w których czaiło się coś w 
rodzaju gniewu, szalonego i nieustającego, wskazała 
Leonardowi drogę. Patrzył potem za nią zdziwiony i 
zmieszany. Nigdy jeszcze nie widział takiego wzroku.
   Kostka złożona była z dwunastu tunelowych krawędzi 
połączonych w wierzchołkach ośmioma sześcianami. W środku, w 
niewypełnionej przestrzeni, tkwiło sferyczne Pole 
nie oznakowane sygnalizacyjnymi nićmi podobnie jak sześć 
innych ze wszystkich stron otaczających Kostkę. Były puste, 
teraz nie odbywały się w nich corridy, nie o tej porze.
   W sześcianie zwanym tygrysim, dokąd go skierowała kobieta 
o niesamowitym spojrzeniu, panował chaos i zamieszanie. 
Cuestaza mieściła się na najwyższej kondygnacji. Kierował 
nią niejako Szostenko. Leonard przesiedział w jego 
sekretariacie dwie godziny, a kiedy go wreszcie wpuszczono, 
Szostenko właśnie się posilał. Wyglądał na bardzo zajętego 
człowieka i istotnie był nim.  W starym, dębowym biurku 
zamontowano konsolę archipa. Do opaski obiegającej głowę, 
zakrywającej uszy przymocowany był cienki, lśniący drut 
zakończony czarną płytką tkwiącą na wysokości oczu. Leonard 
z trudem zidentyfikował urządzenie jako nowszy model 
holodea.
   - Dopiero co pan przyleciał, hę? - Szostenko schrupał 
kiszony ogórek, delektując się jego smakiem. Najwidoczniej 
nie przerażała go wysokość sumy, której równowartość właśnie 
skonsumował. - No i świetnie. Nie stracisz pan czasu i 
forsy. Bardzo mi przykro - wskazał na wór. - Bierzesz pan 
bagaż i do widzenia.
   - Dzień dobry.
   - Upieramy się, co?
   - Nie po to sterczałem pod pana drzwiami pół dnia, żeby 
wejść i wyjść. Porozmawiamy.
   - Trudno. Nie udało się - westchnął Szostenko i odsunął 
jedzenie. - Szlag trafił spokojny lunch. Siadaj pan. 
Porozmawiamy. Trudno.
   Leonard usiadł i przypiął się pasem.
   - Nazywam się Leonard Corpse.
   - Miło mi. Władimir Szostenko. Słucham.
   - W zeszłym tygodniu byłem drugi u Millera w Kalis. Może 
pan sprawdzić.
   - Wierzę panu na słowo.
   - Nie.
   - Co nie?
   - Nie wierzy mi pan - nie wiedział czemu to mówi. - Po 
prostu nie obchodzi to pana. Nie zamierza mnie pan przyjąć, 
więc po diabła miałby pan sprawdzać.
   Szostenko skrzywił się.
   - Bawimy się w psychoanalityka, hę?
   Leonard wzruszył ramionami.
   - Nie sprawdzam z tego prostego powodu, że gdybym pana 
nie zaangażował, to rzeczywiście nic by mnie nie obchodziła 
lista Millera, a gdybym zaangażował, to prędzej czy później 
dowiedziałbym się prawdy, a pan nie wygląda na idiotę, co 
ryzykuje takie kłamstwo i niesławę.
   - To znaczy, że jednak może mnie pan przyjąć?
   - Cholera, no widzi pan, jak głupieję od tej psychologii 
- połknął jakąś tabletkę i popił ją mętnawą, brunatną 
cieczą. - A teraz serio. Z drugim w Kalis jestem skłonny 
chwilę pogadać. Więc mówże pan.
   - Niby co mam mówić? Przyjmuje mnie pan, albo nie.
   Szostenko wzniósł oczy do sufitu. Miał wielki talent 
aktorski, który udawało mu się maskować wypaczonym poczuciem 
humoru. Interesująca postać.
   - To jest Hitler, a nie jakieś zadupie w rodzaju...
   Przerwał mu przeciągły pisk. Pod czarną płytką holodea 
pojawił się trójwymiarowy obraz twarzy brodatego mężczyzny w 
ciemnych okularach. Szostenko machnął ręką na znak, iż 
przerywa rozmowę i przysunął sobie do ust pałąk zakończony 
niewidocznym mikrofonem, również przymocowany do opaski. 
Rozmawiający też był wyposażony w holodea.
   - Co to znaczy: nie może? Za co płacę sukinsynowi?!... To 
twoja sprawa... Więc przyciśnij Hurkatiego. On może... A to 
gnojek!... Nie teraz... Tak, masz rację, teraz nie mogę... 
Jak to załatwisz... Nie wiem. Jutro... Tak, na pewno - z 
powrotem odgiął pałąk do tyłu. Głowa pod płytką zniknęła. - 
Świat się kończy... kto to widział, strajki na orbicie! 
Cholerni hodowcy... Co to ja mówiłem?
   - Że to nie jest jakieś zadupie.
   Przez chwilę wydawało się, że Szostenko odkrył dziurę w 
suficie i trwać tak będzie przez wieki, lecz wreszcie 
opuścił wzrok.
   - Daj pan spokój, dobraa? Gadki pan ma niezłe, ale twarz 
na komika nieodpowiednią. To jak, chce pan zostać przyjęty?
   - Tak.
   - A walczył pan kiedy z hodowlakami?
   - Nie.
   - Ile panu płacił Miller?
   - Dwieście dwadzieścia.
   - Dostanie pan pięćdziesiąt i boczną poranną.
   - Dziękuję.
   - Podziękuje mi pan, jak przeżyje. O szóstej w sześcianie 
lamparta, ósme piętro, pokój siedemset czternaście. I nie 
spóźniać mi się, do cholery! Do widzenia.
   - Do widzenia.
   Odpiął pas, chwycił wór i wypłynął do sekretariatu. Drzwi 
zamknęły się same.
   Co go napadło, żeby tak się wygłupiać? Dziwne, że nie 
wyrzucono go po pierwszej minucie. Czemu się tak zachowywał? 
Kiedy się chwalił, który to on nie był u Millera, znów 
stanęła mu przed oczyma twarz Wielkiego Łowczego. Świecąca 
czerń oczodołów, w którą tylko matador może spojrzeć. Czyżby 
nie chciał, by go przyjęto? Czyżby się bał, czuł swoją 
śmierć?
   Serce biło mu szybko, nieregularnie. Jak przed walką. Jak 
po walce.

Wynajął trzypokojowy apartament w osi Stalina, w drugim 
Młocie. Siedemset tygodniowo. Zdzierstwo. Co prawda 
pięćdziesiąt tysięcy, które zaproponował Szostenko, to było 
więcej niż mógł się spodziewać, niemniej hitlerowskie ceny 
były nieprawdopodobne. Trzydzieści pięć za dzień. A woda! 
Szkoda gadać. Zdzierstwo.
   Połączył się z bankiem i otrzymał adres Sorchy. Odetchnął 
z ulgą. A już się bał, że pomylił nazwiska. Artur mieszkał w 
Pierścieniu, na szczęście w tej samej osi. Załatwił jeszcze 
przelew oszczędności z banku w Kalis, zamknął mieszkanie i 
wyszedł.
   W pustym korytarzu, na płycie przed drzwiami Sorchy 
stanął pół godziny później.
   - Kim pan jest?
   Podniósł głowę i spojrzał prosto w kamerę.
   - Kim pan jest?
   - Artur! Nie poznajesz mnie?
   - Nie, nie poznaję.
   Leonard uniósł brwi.
   - Naprawdę? To ja, Leonard.
   - Jaki Leonard?
   - Zaraz, pan się nazywa Artur Sorcha?
   - Nie da się ukryć.
   - W dwudziestym czwartym pracował pan u Deuroixa.
   - Tak... O cholera! Przepraszam. Nie poznałem cię.
   - Zupełnie mnie zapomniałeś.
   - Tak, przepraszam. Wejdź. No, kurde... Dopadła mnie na 
starość skleroza.
   Drzwi zasunęły się za Leonardem. W korytarzu o ścianach 
wyłożonych boazerią dwoje drzwi było zamkniętych, troje 
uchylonych. Jedne z nich drgnęły.
   - Tu jestem. No chodźże. Przepraszam cię i za to, że 
nie wstaję, ale sam widzisz... - Szklanką trzymaną w lewej 
dłoni wskazał prawe ramię pokryte Mchem. - Skomplikowane 
złamanie.
   Matador usiadł w głębokim fotelu. W pokoju było prawie 
ciemno. Do wewnątrz przedostawał się przez Pole zajmujące 
całą jedną ścianę ten przedziwny, mroczny blask kosmosu, 
blask oczu Wielkiego Łowczego. Powoli znikała przesłaniana 
ścianą misterna konstrukcja. W głębi świecił czerwony, 
gigantyczny Hitler.
   Sorcha wygodnie rozciągnięty na tapczanie machnął w 
kierunkiu barku.
   - Czuj się i tak dalej.
   Leonard pokręcił przecząco głową. Sorcha wzruszył 
ramionami.
   - Nie, to nie. Może jednak powiesz, skąd się tu wziąłeś.
   - Jutro walczę.
   - O! Gratuluję. Gdzie?
   - W bocznej.
   - Zawsze to coś. Swoją drogą, ciekawe, jak ci się udało 
przekonać Szostenkę. I to teraz, kiedy ma na głowie ten 
strajk, co?
   - Niechcący - odparł zgodnie z prawdą.
   Sorcha odwrócił wzrok od alkoholu chlupoczącego w 
szklance i spojrzał na Leonarda.
   - Wziął coś - stwierdził.
   - Tabletkę od bólu głowy. Nie wygląda na przekupnego.
   Artur powrócił do niezawodnego pocieszyciela strapionych.
   - I w tym problem... A tak właściwie to po co do mnie 
przylazłeś? Oglądać kalekę?
   - Wręcz przeciwnie.
   - Nic z tego, bracie. Nie pracuję. Wziąłem wolne do 
odwołania.
   - Jesteś etatowym?
   - Nie no, co ty? Sam sobie dałem wolne. Przykro mi, 
stary. Musisz poszukać kogoś innego.
   - Nie mam innego. Tylko ciebie tu znam. Dzisiaj 
przyleciałem.
   - Pecha masz - pociągnął łyk. - Nie-pra-cu-ję - 
wyskandował.
   Leonard wstał.
   - No cóż... A dobrzy tu są przynajmniej ci etatowi?
   - Do dupy.
   - Szczery jesteś.
   - Jak zawsze, kiedy się spiję. Powodzenia! Postawię na 
ciebie.
   - Dzięki - mruknął i wyszedł.
   Wielki Łowczy leciał po niego.

Znał kiedyś artestytę, młodego, dziewiętnastoletniego. 
Chłopak pracował jako monter. Podczas jednej z dniówek w 
otwartym kosmosie wszedł w trans. Wyciągnął go z niego 
dopiero zmiennik. Rzecz jasna, rozniosło się. Gdy w 
następnym tygodniu młody wychodził w próżnię, tylko w 
skafandrze, nie osłonięty Polem, wolny, bez asekuracji, 
zrobili mu kawał. Zdefektowali czasowo jego silniki, a tlenu 
dali na jedną trzecią. Nic nie przeczuwał. Wyszedł w kosmos 
i ustawiał się do kolejnego odstrzału, boja była już blisko, 
kiedy zorientował się, że silniki nie działają. Wpadł w 
panikę, krzyczał, płakał, klął i prosił, ale oni zblokowali 
mu kanał, i krzyczał w próżnię, nikt mu nie odpowiadał, 
szamotał się i modlił do swego nowego boga, ale on był 
cichy, ciemny i pusty jak zwykle. Potem zawył mu w uchu 
alarm - powietrze się kończyło; zrobili mu kawał, 
artestycie. Ale on był młody, dopiero raz widział kosmos i 
nie potrafił kierować oddechem, kierować sobą, zapadać w 
trans. Ściągnęli go w trzy godziny po śmierci, a lekarz 
orzekł zawał serca, nie uduszenie, więc wszystko poszło 
gładko i lapło się im, i zapominali. Tylko jeden nie mógł i 
próbował się zabić, ale odratowali go, i próbował jeszcze 
raz - i znowu mu się nie udało. Odleciał stamtąd, byle 
dalej, nie mógł zapomnieć, pragnął umrzeć, a śmierć chodziła 
za nim krok w krok, i ta chwila, kiedy wypuszczał tlen. 
Odleciał daleko, gdzie nikt go nie znał, lecz śmierć go 
goniła. Nie chciał się tłumaczyć przed nikim, a zwłaszcza 
przed nią; był dumnym człowiekiem, dumnym i bardzo dziwnym, 
o skomplikowanym charakterze - i tak został matadorem.

W pokoju siedemset czternaście mieściło się biuro 
kierownika dyżurnego. Facet był gruby, nieogolony i nie 
przedstawił się. Podsunął mu kontrakt w siedmiu 
egzemplarzach - biurokracja kwitnie - a kiedy Leonard 
podpisywał, usiłował się wysmarkać w stereo.
   - Proszę wstąpić do pokoju obok - powiedział chowają 
papiery - to panu dadzą szarretę.
   - Dziękuję, mam swoją.
   - No i świetnie. Chce pan wiedzieć, kto będzie 
insycielem?
   - Niezależny?
   - Nie, to nasz pracownik.
   - Ktoś mi powiedział, że wasi etatowi są do dupy.
   Grubas usiłował groźnie spojrzeć.
   - Ten ktoś się mylił, synu.
   - Wątpię. Gdzie mam się teraz zgłosić?
   - Główny Hangar, piętro niżej. Żegnam.
   Leonard odpiął pas, uniósł się, chwycił pojemnik z 
szarretą i poszybował ku drzwiom.
   - Do widzenia - powiedział już z korytarza - synu.
   W pełnym techników Hangarze przygotowania do porannej 
corridy szły pełną parą. Maszyny teleportacyjne buczały 
cicho, powoli się rozgrzewając. Technicy wywlekli
wnętrzności Platform, poddając je wszechstronnym badaniom. 
Ktoś zdejmował obudowę z gigantycznego korpusu MDP. 
Sprawdzano generatory Pola tunelu prowadzącego na większą 
Platformę. Tylko u góry, pod sufitem coś zakłócało znany 
Leonardowi obraz. Wielki transparent z Pola utrzymującego w 
powietrzu fluorescencyjną ciecz tworzącą napis: STRAJK 
OSTRZEGAWCZY.
   Dwóch lekarzy, co wyglądali na zapaśników, rozebrało 
Leonarda w kilka sekund i wepchnęło do maszyny medycznej. 
Przesiedział tam ponad kwadrans, kłuty, masowany, biczowany, 
grzany i chłodzony. Potem kolejna maszyna ubrała go w jego 
szarretę, wreszcie ugrzązł na dobre w urządzeniu 
wstrzeliwującym ćwieki - musiało być zaprogramowane przez 
wybitnego flegmatyka. Kiedy go puściło, do walki pozostały 
zaledwie trzy minuty. Sprawdził działanie Pasa na jałowym 
biegu, zapiął rękawice i wzleciał nad swoją Platformę. 
Tunelowe Pole zamknięto. Wrota prowadzące do segmentu 
hodowców otworzyły się i nad wolną dotąd wielką Platformę 
poszybował przeciwnik Leonarda. Minuta.
   Kabina MDP była szczelnie zamknięta; insyciel musiał być 
już w środku. Technicy porozlatywali się do swych pulpitów. 
Czerwony pas biegnący pod sklepieniem zaczął migotać. 
Trzydzieści sekund. Delikatnie położył dłonie na Pasie 
wyczuwając wszczepionymi powierzchniami rękawic subtelne 
drgania kontrolnych łączy powietrznych. Przełączył aparaturę 
na start ostry i cofnął ręce. Wokół czarnego Pasa zaczęły 
krążyć kolorowe pasma skondensowanego dymu: żywe pismo 
walki. Dziesięć sekund.
   Przeciwnikiem był amtrak duerrański. Ośmiotonowe bydlę. Z 
czegoś kształtu połówki ziarna fasolki odchodziło dwa tuziny 
kończyn niesłusznie, lecz powszechnie zwanych mackami. 
Cztery przednie i dwie tylne były uzbrojone w zakrzywione, 
ostre jak skalpele pazurokły. Reszta nie dysponowała nimi, 
ale to jeszcze nie powód, by je lekceważyć - miały potworną 
siłę. Troje oczu - dwoje z przodu, jedno na grzbiecie, bez 
przerwy zmieniało kolor, od czerwieni do błękitu. Wokół 
wielkiego cielska wiło się i skręcało tysiące śnieżnobiałych 
włosów, grubych i giętkich, tworzących niesamowitą grzywę. 
Gdzieś wśród nich kryły się zdradzieckie parzydła. Wszystko, 
co nie było mięśniami, tłuszczem czy skórą, skryte było w 
pancernym szkielecie. Posiadał on tylko jeden otwór, jeden 
jedyny słaby punkt: pod spodem, metr od przednich 
uzbrojonych macek. I w to nie oznaczone na zewnątrz miejsce, 
pośród ciosów macek, cięć kłów, pośród zabójczych parzydeł 
należało trafić, bezbłędnie, szybko i celnie - bez wahania. 
Trafić i zabić. Zwyciężyć.
   - Czas! - wrzasnął któryś z techników. Pas pod sufitem 
rozjarzył się purpurą.
   Błysk.
   Teleportowano go w próżnię z podziwu godną precyzją, w 
sam środek przeznaczonej dla niego półkuli powietrza. 
Oddzielała ich niewidoczna przegroda z Pola, jego i amtraka. 
Nie słyszał więc wściekłego syku stwora schwytanego w 
kleszcze przez zręcznych operatorów Pól zmiennych. Obracali 
nim powoli niewidoczną siłą, tak, by rozmieszczone dookoła, 
niedostrzegalne w mroku kosmosu kamery mogły dokładnie 
pokazać  podekscytowanej widowni monstrum nie z tego świata. 
Siedzieli w cieple swych mieszkań, w Młotach i 
Pierścieniach, bezpieczni i zadowoleni, ze wzrokiem 
wlepionym w videosfery, taksując przeciwników. Za chwilę 
postawią ciężko zarobione pieniądze na lepszego: człowieka, 
bądź nie człowieka. Postawią i dadzą mu szansę. Poranne 
corridy odbywające się w bocznych sferach Pól transmitowano 
wyłącznie na Kompleks. Co oznaczało, iż Leonard nie był 
przebojem sezonu. Debiutował. Trudna to będzie walka - 
niewielu na niego postawi. Lecz i tak znów zwycięży i 
splunie śmierci w twarz.
   Z prawej strony miał ogromną Kostkę, a za nią 
Waszyngtona, i pustkę, i mrok. Przed Leonardem, u góry, 
światłami bijącymi zza Pól okiennych, jak skomplikowanymi, 
zapomnianymi hieroglifami błyszczał sześcian lamparta; u 
dołu - kozicy, za nim - pumy i tarkilda. W głębi kryły się 
pozostałe cztery. Zza wielkiej tarczy planety wschodził 
księżyc. Jego małą powierzchnię zajął człowiek, przysiadły 
na niej kilometrowe maszyny wydobywcze. Satelita wytrwale 
pokonywał swą drogę, wieczną drogę do śmierci. Dla tych na 
dole wschodzi piękny i wspaniały, złoty w czerni. Lecz dla 
Kompleksu był jedynie skałą konającą na torturach, a 
człowiek dźga go i rozbija w pył powoli, metodycznie. 
Człowiek jest okrutnym stworzeniem; dla rzeczy martwych i 
żywych - i dla siebie.
   Przed Leonardem, lekko u góry i z lewa (tak teraz tkwił 
zawieszony przez siebie samego) obiegały oś Aurnaxa 
mieszkania zbite w klocki i torusy. Z końców osi, jak 
przedmuchiwany pył, wlatywały i wylatywały tertony - lśniące 
perły nanizane na tysiące nici zbiegających się wewnątrz 
osi. Mniejsze i większe statki z przepisowymi kokonami nici 
sygnalizacyjnych lawirowały pomiędzy częściami Kompleksu: 
ciemne ptaki nocy schwytane i oplecione palącym złotem. 
Hitler nad Leonardem, ogromny i krwisty kipiał i wrzał 
szalonymi burzami i splunięciami proturberancji. A wokół 
mrok i pustka, próżnia i śmierć. Nicość.
   Palcami skrytymi w delikatnych rękawicach musnął kolorowe 
smugi błądzące dookoła Pasa. Odpalił dwa ćwieki; z przodu i 
z tyłu, z barku i łopatki, z lewej i z prawej części 
szarrety - kilka smug gwałtownie pociemniało. Rozłożył 
szeroko ramiona, by spowolnić wirowanie, na moment tylko 
zbliżył jedną rękę do Pasa, żeby skorygować odchylenie.
   Obracał się majestatycznie, przed oczami paradował 
Waszyngton, Kompleks, kosmos, wróg. Prezentacja matadora. 
Wiruje teraz w videosferach spowity w karminową szarretę ze 
srebrnymi, błyszczącymi punkcikami ćwieków. Z ramionami 
rozwartymi, jakby chciał objąć wszechświat.
   Zatrzymał się sprawnie trzema ćwiekami. Zawisł nieruchomo
twarzą do amtraka. Perfekcyjnie wykonane. Powinno mu to 
zjednać trochę widzów. Miał nadzieję, musiał ją mieć, że 
postawią na niego, chociaż był nieznany, debiutował, a 
amtrak miał zasłużoną sławę fachowego mordercy. Amtrak 
duerrański. Ale amtrak złowiony, i amtrak wyhodowany i 
wyuczony w nieważkości to dwie różne sprawy. Nigdy jeszcze 
nie walczył z hodowlakiem. Mocno się jednak starał o tym 
zapomnieć.
   Hodowlak. Amtrak duerrański. Nieprzychylna publiczność. 
Hodowlak.
   Pierwsza runda. Start!
   Co, jaką broń dostanie? Co przyśle mu insyciel? Czyli: na 
ile zawierzą mu widzowie?
   Tuż przed nim, w zasięgu ręki zmaterializowała się pika. 
Schwycił ją błyskawicznie, wiedząc, że równocześnie z 
pojawieniem się broni znika oddzielające przeciwników Pole i 
Pola zmienne. Jednocześnie lewą ręką przesunął wzdłuż Pasa. 
Odstrzelone ćwieki odepchnęły go od amtraka. Spod każdego 
zużytego ćwieka wyłaniał się nowy, równie błyszczący i 
równie gotowy do odpalenia. Mknąc w tył matador kątem oka 
kontrolował kolory dymów, a wrażliwą na dotyk rękawicą badał 
mechanizm spustowy piki.
   Szaleńcze, pomyślał, szaleńcze! Z piką na hodowanego w 
nieważkości amtraka! Szaleńcze!
   Amtrak mknął prosto na niego, gwałtownymi wyrzutami macek 
odpychając się od otaczającego ich Pola. Przyśpieszał 
wystawiając pazurokły ku matadorowi. Leonard odstrzelił 
ćwiek z pięt i pleców, machnął zwodniczo piką pędząc nad 
białą grzywą. Stwór, który znajdował się prawie przy Polu, 
nagle zmienił kierunek. Równocześnie Leonard cofnął się, 
odbił od Pola i poleciał w dół minimalnie mijając się z 
mackami amtraka. Oddalające się  od Pola zwierzę nie mogło 
już wyhamować, więc pędziło nad człowiekiem. Leonard we 
wspaniałym piruecie, tuż pod grzywą wysunął rękę z piką i 
przejechał grotem po niewidocznej skórze. W odpowiednim 
momencie pchnął silnie (ćwieki z pleców), ale oczywiście 
pika była za krótka, nacisnął więc tylko spust ładując w 
cielsko potwora setki voltów. Zaraz potem poleciał do tyłu 
koziołkując i ciągnąc za sobą warkocz kropli brunatnej krwi 
amtraka.Bestią szarpnęło, syk przeszedł w zakres 
niesłyszalny przez człowieka. Leonard pomyślał, wystrzelił 
odpowiednią serię i zatrzymał się przodem do zawracającego 
zwierzęcia.
   Jeden z wystrzelonych wcześniej ćwieków, odbity przez Pole 
przeleciał w strefie manipulacyjnej Pasa. Leonardem rzucił 
odrzut niekontrolowanej salwy. Wprost w przeciwnika. Pech. 
Natychmiast skontrował, ale było już za późno. Miażdżący 
cios macki, los chciał, że nieuzbrojonej, sięgnął barku. 
Ból! Ból! Nie próbował nawet uderzyć piką. Teraz z kolei 
miał szczęście: macka przeszła tuż koło Pasa. Wszystkie 
przednie ćwieki wystrzeliły w amtraka - matador poleciał w 
bok. Puszczona pika kręcąc się zniknęła i zmaterializowała 
się koło Leonarda; tym razem insyciel nie zawiódł. Ćwiek, 
jeden z tak licznie i przypadkowo wystrzelonych, 
przeleciawszy półtora metra uderzył w górne oko amtraka, 
które nie zdążyło się pokryć ochronną błoną. Trysnęła krew. 
Przynajmniej tyle.
   Dość niespodziewanie widzowie postawili więcej na 
matadora i insyciel zmienił pikę na Punkt: miniaturowe 
słońce o zmiennej temperaturze. Leonard odetchnął i sięgnął 
do martwej dotąd strefy Pasa. Punkt pomknął ku amtrakowi. 
Zwierzę odbiło się od Pola, skręciło, znów i znów się odbiło 
w szaleńczym tańcu cudem unikając oparzenia. Mądry amtrak 
duerrański. Trzymając się z dala od ognia zbliżał się 
niepostrzeżenie do matadora. Leonard cofnął Punkt 
zatrzymując go między sobą a rozpoczynającym szarżę 
potworem. Monstrum było jeszcze na tyle blisko sfery Pola, 
by lekko skręcić. Matador ustawił słońce na przewidywanej 
trasie amtraka, trochę z boku, a sam wzbił się, skręcił, 
zawirował i poleciał w dół niewidziany chcąc zaskoczyć 
przeciwnika. Leonard, amtrak i Punkt zbliżali się ku sobie: 
jakiś ćwiek, który wyraźnie stracił już impet, uderzył 
człowieka w pierś. I tym razem insyciel popisał się (może 
rzeczywiście Sorcha nie miał racji co do etatowych?) - w 
idealnym momencie zamienił Punkt na pikę, którą Leonard 
natychmiast chwycił, zablokował spust, wcisnął ją do oporu w 
cielsko zwierzęcia i poleciał w tył. Akcje takie jak ta 
obliczone są na efekt. Nie mogą zagrozić życiu przeciwnika, 
lecz powodują nagłą zwyżkę stawek na matadora, w wyniku 
czego może on zdobyć bardziej śmiercionośną broń.
   Z bezpiecznej odległości Leonard przyglądał się mękom 
amtraka. Zwierzę dryfowało bezwładnie, dreszcze przepływały 
po nim falami. I nagle... cuchnące, drapiące gardło 
powietrze wtargnęło do płuc matadora. Przestrzeń w sferze 
zamigotała, zmętniała, widoczność pogarszała się 
błyskawicznie. Druga runda. Runda amtraka. To atmosfera z 
jego planety. Insyciel zorientował się i wycofał pikę 
materializując Punkt metr od Leonarda. Gdyby pojawił się 
dalej, nie zauważyłby go - taką to atmosferę miał Duerr.
   Omiatał mgłę wokół otrzymanym słońcem. Przeciwnik 
zapewne już doszedł do siebie i teraz szukał go, 
niewidoczny, ze swoimi pazurokłami i parzydłami. Pchnął 
Punkt do przodu, a sam zajął jego miejsce. Nie można 
pozwolić się osaczyć w tak nie sprzyjających warunkach. 
Dopiero teraz w pełni korzystał z Pasa - jedynie dzięki 
niemu orientował się trochę. Purpura z lewej strony powoli 
matowiała. A pasmo nad górną częścią Pasa spowolniło swój 
bieg. Zbliżał się. Chciałby korzystać z podczerwieni jak 
publiczność. Pamiętał, co się stało z Polehim, który 
przemycił noktowizor. Przesunął słońce i zaczął oddalać się 
od niego. Wreszcie wyczuł lekkie mrowienie w palcach. Pole 
było blisko. Przyciągnął Punkt i czekał. W tej pozornie 
niekorzystnej pozycji należało przyjąć atak amtraka. Ci 
wspaniali teoretycy ustawiający się w takich sytuacjach w 
środku kuli, by uniemożliwić zwierzęciu manewry, kończyli 
szybko i niespodziewane zjedzeni bądź rozszarpani. Nawet 
matador nie poradzi sobie z dobrym zawodowym mordercą, i 
Polehi nie był wyjątkiem. Posłużył głównie jako przestroga 
dla ewentualnych naśladowców - a tych, których nie 
powstrzymywał honor, trzymał w ryzach strach. (Leonard 
uważał, że jego dotyczy ten pierwszy przypadek. Tak uważał.)
   Przez te kilkadziesiąt centymetrów dzielących go od Pola 
przedarło się światło jakiejś galaktyki. Najpierw tylko 
mignęło mu jako niewyraźna jasna plamka we mgle. Odwrócił 
głowę, ale nie mógł jej tak utrzymać długo. Potężna siła 
przekrzywiała ją z powrotem. Wzrok sam pobiegł ku tej wiązce 
rozpraszanych promieni. Ciągnęło go - ciało w spojrzenie. 
Nie mógł zamknąć oczu. Gdzieś rozmył się cały świat; sfera, 
amtrak, Kompleks, on sam. Nicość.
   Nicość.
   Kosmos. Gwiazdy. Bezcielesny, zawieszony wśród nich.
   Nie mógł zamknąć oczu. Patrzył.  P a t r z y ł.
   Chryste, pomyślał, co ja robię? Myśl zniknęła pochłonięta 
przez czarną głębię. Spokój, spokój spłynął na niego.
   Mknął, sam w spojrzeniu, w ciemności i jasności. 
Zwariowana mozaika czasu i przestrzeni. Dławił się widokiem 
mgławic, gwiazd, galaktyk, planet jak oczu wybałuszanych z 
czwartego wymiaru. Przeraźliwa ostrość próżni. Tak przez 
wieczność. Zmieszany z pustką i pięknem. Zahipnotyzowany. 
Wędrował przez zdarzenia, miejsca i czasy jak pokoje 
obwieszone gobelinami utkanymi z materii międzygwiezdnej. 
Wszystkie jego chęci były tłumione do niewielkich impulsów. 
Próbował. I ujrzał siebie samego w kuli szarości, a amtrak 
był przy nim. Za chwilę umrę, powiedział do siebie, 
otumaniony i otępiały. Za chwilę umrę. Rzucił się 
desperacko, wszechświat i wszechczas szarpnęły nim wyrywając 
krwawiące ochłapy świadomości. I jeszcze raz. Za chwilę 
umrę. Nie!
   Rękawice zawisły obok Pasa, palce poruszyły się. Punkt 
wystrzelił do przodu, trafił. Rozszedł się swąd palonego 
ciała. Machinalnie, odwracając głowę do Pola, pchnął słońce 
dalej. I znów trafił. Amtrak już nie ruszał się. Z całym 
jednym bokiem wypalonym do wewnętrznej skorupy wisiał 
nieruchomo w szarej mgle i duszącym go dymie - insyciel 
wyłączył wirniki powietrzne i zwierzę konało w ciemniejącym 
bąblu trującego dymu. Wystarczyło odczekać. Rzadki przypadek 
unieruchomienia przeciwnika przed śmiercią.
   Minutę potem amtrak duerrański skonał.
   Powietrze od razu oczyściło się. Kamery przestały 
pracować, broń zniknęła, Leonard odpoczywał czekając, aż 
technicy namierzą go i teleportują do Hangaru.
   Błysk.
   Zleciał z Platformy i poleciał do MDP, chociaż powinien 
teraz siedzieć w maszynie zdejmującej szarretę. Kabina była 
jeszcze zamknięta. Leonard dobrze wiedział, ile się musi 
narobić insyciel po skończonej walce. Jeden z techników 
podpłynął i wskazał przeciwległy koniec Hangaru.
   - Kabiny są tam - powiedział zdziwionym głosem.
   - Wstrząsające - skomentował Leonard.
   Technik nie mógł mieć więcej niż dwadzieścia lat. 
Otworzył usta, popatrzył wokół, jakby w oczekiwaniu pomocy, 
i odleciał. Idiota.
   Drzwi kabiny MDP otworzyły się w chwilę później. Wyleciał 
przez nie facet w zielonym kombinezonie z naszywką głoszącą: 
IR. MDP IV. KARL DURASS. Leonard dogonił go i chwycił za 
ramię. Zawirowali.
   - Przepraszam, panie Durass, ale gdzie jest insyciel? To 
znaczy, ten, który prowadził ostatnią corridę?
   - A skąd ja mogę wiedzieć? Puść mnie pan, do cholery! No 
poszedł zaraz, jak żeś pan tego stwora załatwił. Zostawił 
mnie samego z tym całym bałaganem. Śpieszył się gdzieś, czy 
co. Puścisz mnie pan, czy nie?
   Leonard puścił zdenerwowanego Karla Durassa i poszybował 
ku kabinom. Insyciel zwiał. Dziwne. Odwalił kawał dobrej 
roboty. Gdyby poczekał, mogłoby kapnąć mu co nieco z 
wdzięczności matadora. Zwykle czekali, nawet, jak nie mieli 
ku temu żadnych powodów. Dziwne.

- Nazywam się Gene Ichwald. Reprezentuję firmę Gornixal.
   Rzeczywiście na takiego wyglądał. Mimo nieważkościowego 
garnituru prezentował się wspaniale. Leonard wskazał mu 
kanapę w living-roomie. Ichwald usiadł, neseser położył 
obok. Matador wtulony w ohydny, obity różowym materiałem 
fotel wypłukiwał z gardła resztki duerrańskiej atmosfery.
   - Tak? Słucham pana?
   Ichwald wyjął papier z neseserka.
   - Mógłby pan na to rzucić okiem?
   - Co to jest?
   - Umowa.
   - Umowa? Jaka umowa?
   - Proszę przeczytać.
   Leonard odstawił szklankę i wziął od Ichwalda kartkę. Po 
chwili oddał mu ją.
   - Nie, dziękuję, nie jestem zainteresowany.
   - Osiemset - powiedział reprezentant firmy Gornixal 
patrząc Leonardowi prosto w oczy. Matador odwrócił wzrok.
   - Nie, dziękuję.
   - Proszę zrozumieć. Po jednej corridzie nie może pan 
oczekiwać sum...
   - Przepraszam - przerwał mu Leonard - ale pan mnie nie 
zrozumiał. Ja w ogóle nie jestem zainteresowany tą 
propozycją. Ani żadną inną tego rodzaju.
   Ichwald zrobił zdziwioną minę.
   - To znaczy, że nie podpisze pan umowy z żadną firmą?
   - Właśnie.
   - No, cóż - schował umowę i wstał. - W takim razie... do 
widzenia. Jeśli zmieni pan zdanie...
   - Tak, tak, oczywiście.
   - Proszę pamiętać, że byliśmy pierwsi.
   - Będę pamiętał. Do widzenia.
   Leonard zamknął za nim drzwi i opadł z westchnieniem na 
kanapę. Zaczęło się.
   Pół godziny potem zadzwonił do niego Szostenko. Nawet na 
małym ekraniku dało się zauważyć zdenerwowanie na jego 
twarzy. Strajk trwał.
   - Nieźle poszło, nie? Następna corrida w czwartek. Ta 
sama sfera, ale będzie pan walczył po południu. Zadowolony?
   - Pięćdziesiąt zostaje?
   - A coś pan myślał? Co? Nie przyleźli jeszcze ci...?
   - Przyleźli.
   - No. To o co chodzi? - wyłączył się.
   A w videosferze błyszczała uśmiechnięta morda Traulgooca. 
Leonard sklął ją kilka razy i połączył się z bankiem. 
Najbliższa kawiarnia pierwszej kategorii mieściła się na 
trzecim publicznym poziomie. Z cztery razy decydował się i 
rezygnował, zanim wreszcie wyszedł. Nie chciał, ale musiał 
to zrobić. Był to jedyny sposób, jaki przyszedł mu do głowy. 
Nie gwarantował powodzenia, lecz jeśli się nie myli... Tak, 
jeśli się nie myli, to musi się udać. Oby się nie udało.
   Kiedy tak szedł korytarzem i zjeżdżał w dół, kilka osób 
go rozpoznało, ale nie przystawali i nie gapili się na niego 
z otwartymi ustami. Najwyżej lekko unosili brwi. To jest 
Hitler, a nie jakieś zadupie.
   Zastanawiał się, dlaczego odmówił Ichwaldowi. W Kalis 
przecież zgadzał się na reklamy. Dlaczego więc teraz nie? 
Taki właśnie był Leonard - najpierw zrobił coś, a potem 
zastanawiał się dlaczego. Między innymi dlatego został 
matadorem. Wiele własnych decyzji pozostało dla niego 
tajemnicą. Miał bardzo kłopotliwy charakter. Gdyby urodził 
się na Katonicu, zostałby poddany desterygnacji.
   Restauracja nazywała się "Pustynna chata". Nazwa nie 
miała żadnego uzasadnienia. Przynajmniej Leonard tego nie 
zauważył. Wnętrze urządzono ze smakiem, lecz nieco 
przeładowano ozdobami. Była wczesna godzina, nie zjawiła się 
jeszcze nawet jedna piąta gości, których można było tu 
przyjąć. Leonard zarezerwował stolik na wieczór i wyszedł. 
Teraz należało pokręcić się po Kompleksie. Oby się nie 
udało.

Z van der Geytem zderzył się w drzwiach pierwszej izby 
"Pustynnej chaty". Łowczy zamarł i przez minutę wpatrywał 
się w niego z wyrazem śmiertelnego zdumienia. Panter, jak 
zwykle, od kilku dni nieogolony, z długimi, nieuczesanymi 
rudymi włosami wbił się w tak bardzo nie pasujący do niego 
garnitur próżniowy (kawiarnia ta musiała być popularna).
   Wreszcie przemówił:
   - Leonard, jak Boga kocham, ty żyjesz!
   - Dlaczego myślałeś, że umarłem? Kto ci tych bzdur 
nagadał?
   Szef sali zaprowadził ich do stolika Leonarda. Van der 
Geyt wciąż nie mógł oderwać wzroku od zmartwychwstałego 
przyjaciela.
   - Biltman, jakieś dwa miesiące temu, na Afrze. 
Powiedział, że widział, jak rozszarpał cię tochniak. 
Przysięgał.
   - Uwierzyłeś mu? Toż to fantler! Pamiętasz, co nam 
naopowiadał w Mitzimie, wtedy, po przewrocie?
   - Cholera, ja potem o tobie nic nie słyszałem... Skołował 
mnie sukinsyn. Serio, myślałem, żeś umarł.
   Podszedł kelner.
   - Panowie sobie życzą? W naszym kotrze mamy bardzo 
szerokie menu.
   - Kotrze? - Leonard spojrzał pytająco.
   - Kawiarnio-restauracji - wyjaśnił van der Geyt. - 
Głupieją na punkcie tych nazw.
   Matador spojrzał w przeglądnik.
   - Petre po izalijsku, sumtra na dziko i...
   - Belzaki mają tu wyśmienite.
   - Belzaki. No i jakiś dobry rocznik mautree.
   - Dla mnie to samo, z tym, że wolałbym sumtrę palijską, 
jeśli można.
   - Oczywiście. Przyjąłem.
   Smakówka miała kształt smoka; w jego czarnych skrzydłach 
migotały gwiazdy. Kiedy fala cienia błąkająca się po sali 
docierała do ich stolika, smoczy kosmos ożywał. Leonard 
przesunął smakówkę. Denerwowała go.
   - Skąd ty się tu właściwie wziąłeś? - spytał Panter 
wyłączając przeglądnik.
   - Odszedłem od Millera.
   - Ale kontrakt...
   Leonard machnął ręką.
   - Wydoił mnie.
   - Czemu? Dobrze ci szło w Kalis.
   - Być pierwszym w Kalis, to nie jest szczyt moich marzeń.  
   - I pomyślałeś: czemużby nie spróbować z hodowlakami?
   - Otóż to.
   - Walczyłeś?
   - Dzisiaj, w porannej.
   - Dobrze ci poszło?
   - Jakoś. Żyję.
   - Doigrasz się.
   - Nie mów, że ty jesteś taki ostrożny.
   Van der Geyt uśmiechnął się.
   - Przepowiedziano mi za młodu, że nie umrę śmiercią 
naturalną.
   - I starasz się.
   Przyniesiono zamówione potrawy. Leonard ze zdumieniem 
spostrzegł, że mniej więcej zgadzają się z programem 
przeglądnika.
   - Właściwie, to co za interesy może prowadzić łowczy w 
Hitlerze?
   - Jestem tu w delikatnej misji...
   - Już nie mieli kogo wysłać.
   - Starzeję się.
   - Ta misja jest również tajna?
   - Mmmm... widzisz... dość dużo osób, w tym i ja, jest 
zainteresowanych, żeby ten strajk hodowców nie skończył się 
zbyt szybko... hm...
   - Jak nie chcesz, to nie mów.
   - E tam. Była taka propozycja... chodziło o stworzenie 
rezerw specjalnych w Kompleksach hodujących własne 
zwierzęta. W razie takich wypadków jak ten.
   - Dodatkowe zamówienia dla łowczych od takich potentatów 
jak Hitler.
   - Właśnie. Teraz tamta propozycja jest rozpatrywana 
ponownie. Rzecz w tym, że z przyczyn technicznych umowa nie 
może zostać podpisana wcześniej niż przed tygodniem. A do 
tego czasu wiele może się zmienić.
   - A twoim zadaniem jest niedopuszczenie do tego. Bądź 
spokojny, nie porozpowiadam tego.
   - Ja myślę. Inaczej bym ci tego nie powiedział.
   - W ogóle nie powinieneś mi tego mówić. Ta wróżka miała 
rację.
   Van der Geyt wzruszył ramionami.
   - Życie nie służy do rozmyślania nad tym, co mogłoby się 
stać.
   - Gdybyś był innego zdania, nie zostałbyś łowczym.
   - A ty matadorem.

Pożegnali się pół godziny potem. Panter miał umówioną 
nieoficjalną kolacyjkę z kimś, kto chodzi wyłącznie na 
oficjalne kolacje, a nie słynie z dobrego smaku. Z tego 
powodu van der Geyt zdecydował się na samotny posiłek w 
najlepszym kotrze Kompleksu, bo apetyt miał niebywały. I 
pragnienie. Pochłonął niewiarygodną ilość mautree. Leonard 
obawiał się, że Panter może się wygłupić na tej swojej 
arcyważnej kolacji, lecz łowczy był trzeźwy. Mimo iż słynął 
ze słabej głowy. Musiał łyknąć sporo anerixu planując upicie 
osobistości. Nawet po drugiej butelce ciągnął opowieści o 
łowach, w których uczestniczył, o których słyszał, i które 
wymyślił. Leonard pozbył się go po kłopotliwej sprzeczce, 
nie tak bowiem zaplanował wieczór. Panter wreszcie wyszedł. 
Matador został sam.
   Oby się nie udało.
   "Pustynna chata" wypełniała się. Zasłużonej sławie kotru 
o najlepszym jedzeniu w całym Kompleksie towarzyszyła równie 
zasłużona fama lokalu o najdziwniejszej klienteli. 
Prawdopodobieństwo wykonania planu Leonarda zyskiwało na tym 
wiele; jego nerwy mniej.
   Co chwila różne indywidua o, co prawda, wytwornym 
wyglądzie, lecz już nie najlepszym samopoczuciu, przetaczały 
się obok stolika matadora jak żywa reklama szerokiego wyboru 
alkoholi. Inni, o mniejszych zasobach gotówki więc 
trzeźwiejsi raczyli gości filozoficznymi wyznaniami. Obsługa 
przyglądała się temu ze spokojem, ingerując tylko w naprawdę 
koniecznych przypadkach. Zdaje się, że uważała oryginałów za 
dopełnienie stylu "Pustynnej chaty". Oni zresztą myśleli 
podobnie. Powinni zmienić nazwę na "Forum wariatów", 
pomyślał Leonard siedzący przy wyjątkowo głośnym oratorze. 
Niestety, nie mógł zmienić kotru.
   - ...nic nie rozumiecie - przemawiał nawiedzony. - 
Wszechświat krzyczy. Słyszycie go, ale nie rozumiecie. Nie 
możecie go pojąć. Każdy z was ma dostęp do jedynie 
niewielkiej składowej jego mowy. A on mówi słowami i myślami 
każdego człowieka, istnieniem i formą istnienia wszelkiej 
materii - koleżka filozofa coś mruknął w odpowiedzi. 
Nawiedzony rzucił się na niego. Wyniosła ich obsługa, 
jeszcze w drzwiach przeklinali i próbowali wymierzyć sobie 
razy.
   Koło jedenastej Leonard zaczął się denerwować. Teraz 
miało się wszystko rozstrzygnąć. Czekał. Przypuszczał, że 
nie mógł to być nikt z sali. Patrzył więc w drzwi i myślał. 
Jego szanse zwiększały się z każdą minutą. Godzinę wyjścia 
ustalił dokładnie i zamierzał się jej trzymać. Wiedzieli o 
tym. Musieli o tym wiedzieć, jeśli miał rację. Nabierał więc 
nadziei, iż mylił się. Złudna to była nadzieja.
   Zabytkowy zegar wiszący nad płaskorzeźbą przedstawiającą 
wzburzone morze wskazywał jedenastą czterdzieści trzy, gdy 
Leonard zorientował się, że rozmowy przy niektórych 
stolikach dziwnie przycichły i uwaga sali skierowała się ku 
wejściu. Spojrzał.
   W drzwiach stał faun.
   Wypolerowane koźle rogi lśniły w świetle licznych lampek. 
Czyste, wyszczotkowane futro błyszczało, jakby było 
natłuszczone. Przez ramię miał przewieszoną sfałdowaną 
seledynową materię, na której wyszyty był wzor nie do 
rozpoznania. Kopyta przyozdobione srebrnymi spodtanami 
zdawały się być większe niż w rzeczywistości. Długi ogon 
nerwowo uderzał o parkiet. Pac. Pac.
   Po obu stronach drzwi znajdowały się nisze przesłonięte 
ciężkimi, ciemnymi storami. Wyłoniło się z nich dwóch 
mężczyzn, w świetnie skrojonych garniturach grawitacyjnych, 
nie ukrywających potężnych mięśni. Jednocześnie wykonali te 
same skomplikowane ruchy palcami prawych dłoni i natychmiast 
zmaterializowały się spluwy - podłużne, owalne korpusy z 
krótkimi ruchomymi ryjami luf wystających z obłycvh 
zakończeń żukowatej broni. Lufy poruszyły się, magazynki 
szczęknęły, opuszki palców skryte w obudowie zatrzymały się 
o milimetry przed osiągnięciem pozycji oznaczającej strzał. 
Cała grupa zamarła.
   Podszedł do nich szef sali. Na jego twarzy nie było tego 
uprzejmego półuśmiechu, z którym witał gości.
   - To lokal tylko dla ludzi - powiedział, a słowa były 
ciężkie, ostre.
   Faun nie drgnął.
   - Tylko dla ludzi - powtórzył szef sali.
   Ogon fauna zamarł wzniesiony o cal nad podłogą.
   - Jestem ambasadorem - wyszeptał zupełnie poprawnym 
angielskim, choć może nieco skrzekliwym.
   - Wynoś się.
   Goryle postąpili krok do przodu.
   - Tak - mruknął faun, obrócił się i wyszedł.
   Leonard potarł zroszone potem czoło. Wizja powoli 
odpływała. Wziął głęboki oddech. Serce biło mu jak szalone. 
Otworzył oczy.
   W drzwiach stała dziewczyna. Na niej skupiona była uwaga 
gości. Leniwie lustrowała pomieszczenie. Kiedy spojrzała mu 
w oczy, wiedział już, że się udało.
   Był przeklęty.

Wyszli razem po wspaniałym odegraniu sceny "łapanie 
klienta". Występowała jako droga dziwka i przemyślawszy to 
później, musiał przyznać, że była to jedyna skuteczna 
metoda. Rozważał przez chwilę podstawienie van der Geyta, 
ale odrzucił tę myśl oceniając, iż ryzyko byłoby za duże.
   W mieszkaniu Leonarda znaleźli się tuż po północy. 
Niewielu ludzi spotkali po drodze, dla wszystkich jednak 
odegrali stosowne scenki. Ostrożność przede wszystkim. Od 
chwili, gdy potwierdziły się obawy Leonarda, zaczął liczyć 
czas swego życia na godziny. Ukamienują go czy...
   Starannie zamknął za sobą drzwi, zablokował je nowym 
kodem i zajrzał do wszystkich pomieszczeń, choć nie wiedział 
czemu to robi. Czyżby myślał, że ktoś włamał się i oczekiwał 
teraz jego powrotu? Nerwy dały znać o sobie, miały do tego 
pełne prawo.
   Isabel usiadła na sofie, odetchnęła, odrzuciła szopę 
granatowych włosów do tyłu i zaczęła manipulować przy swoich 
powiekach. Leonard zasłonił Pole okienne, skorzystał z barku 
i usiadł naprzeciw dziewczyny. Czekał na wyjaśnienia. Isabel 
położyła szkła kontaktowe na stoliku i spojrzała mu prosto w 
oczy. Jej oczy były czarne w czerni głębokiej mrokiem 
kosmosu. Dwie ciemne plamy.
   - Twoje oczy nie będą takie - powiedziała.
   Zmarszczył brwi.
   - Proszę?
   - Ty nie będziesz musiał nosić szkieł.
   - Nnie... nie rozumiem - palce drżały mu nerwowo.
   Westchnęła.
   - Tak, wiem. To trudno zrozumieć. Ty już nastawiłeś się 
psychicznie na to, że jesteś artestytą, prawda? No więc 
jesteś artestytą, ale nie takim, jak myślisz.

Stary człowiek w starym fotelu.
   Mebel ma już trzysta lat. Zrobiony został na zlecenie 
bogatego człowieka, który lubił piękno, przez pewnego 
utalentowanego rzemieślnika, który kochał piękno, na 
planecie, gdzie kawałek drewna znaczył więcej niż życie 
ludzkie, na planecie, która piękna nienawidziła. Podczas 
powstania, gdy palono i niszczono wszystko, co ludzkie, on 
uchował się służąc miejscowemu królikowi za tron. Gdy 
nadleciały posiłki, w odwecie wybijając trzy czwarte 
ludności, został zabrany przez nawigatora jednego ze 
statków, wpisany w jego wyposażenie i latał w tym statku 
długie lata. Uchował się przez przypadek. Przetrwał 
katastrofę, bo zaliczony do kasacji został umieszczony w 
magazynie, gdzie przedryfował półtora wieku. Odłowiony przez 
automatycznych oczyszczaczy orbitalnych, wystawiony na 
aukcję trafił do swego aktualnego właściciela.
   Człowiek miał niewiele mniej lat niż fotel. Mały, 
skurczony, jednak żywy, jarzący się tą energią, której nie 
daje młodość, ni siła, energią przetrwania. Człowiek-
historia, wytarty doświadczeniem jak mebel, na którym 
siedzi. Jego włosy, siwe, a niegdyś czarne jak noc, 
zaczesane elegancko. Twarz spokojna, skupiona. Ręce nie 
drżą, jak zwykły drżeć ręce starców, nieruchomo spoczywają 
na rzeźbionych poręczach. Ciało odziane w grawitacyjny 
garnitur, jednak nie działa na nie żadna siła. Starzec nie 
jest przypięty pasem, nic go nie trzyma, nic prócz jego 
wiedzy i instynktu, jest on bowiem przypisany nieważkości 
jak grób umarłemu. Unosi się nad fotelem, jak gdyby 
siedział, władczy, opanowany. A jego czarne w czerni oczy 
patrzą kamiennym wzrokiem w pustkę i nicość, gdzie rodzą się 
planety i umierają gwiazdy.
   W pomieszczeniu, którego dwie ściany i sufit stanowią
przejrzyste Pole wychodzące w otwarty, nie przesłonięty 
niczym kosmos, znajdują się jeszcze dwie osoby. Unoszą się 
poza linią wzroku starego człowieka, lecz wiedzą, że mimo to 
kontroluje on ich każdy gest i słowo, dokładniej niż gdyby 
na nich patrzył.
   Kobieta, niska i brzydka, o krótko przyciętych włosach, 
ma na sobie pospolity, brązowy kombinezon spięty jasnym 
pasem z pozłacaną piękną klamrą - jedyną jej ozdobą. Patrzy 
na starca. Mężczyzna w sportowym próżniowym ubraniu gładzi 
powolnym ruchem cienką, krótką laseczkę trzymaną w lewej 
dłoni. Włosy, spięte z tyłu głowy, unoszą się nad czołem. 
Wzrok jego również utkwiony jest w mroku.
   Oczy mężczyzny i kobiety są tak samo czarne, jak i 
starca.
   W powietrzu żeglują równe, proste słowa.
   - W czasie corridy patrzył i wyrwał się - mówi kobieta. - 
Jest zdezorientowany.
   - Nie sądzę - mruczy starzec.
   - Przedsięwziął pewne środki...
   - Nie doceniacie go. Zmontował najlepszą próbę, jaką mógł 
zmontować w tych warunkach. Jest bardzo zrównoważony. Uda mu 
się.
   - Możemy nie dopuścić do tego.
   - Jakim kosztem?
   Kobieta bierze głęboki oddech.
   - Dekonspiracja jednego człowieka.
   - I skandal. Nie. Nie zgadzam się.
   - W takim razie na pewno skontaktują się z nim.
   - No i co z tego? Nie powstrzymało to innych, nie 
powstrzyma i jego.
   - Sam stwierdziłeś przed chwilą, że jest bardzo 
zrównoważony.
   - Dlatego właśnie sądzę, że będzie walczył w czwartek. 
Jest za bardzo pewny siebie, by wpadać w panikę. A to, co 
oni mu zaproponują, to paniczna ucieczka. On tego nie zrobi. 
Jest matadorem. Jak inni. I jak inni umrze.
   - Jesteś optymistą.
   - Bynajmniej. Realistą. Mówię, jak jest. Jak będzie. 
Możecie mi wierzyć, albo i nie. To nie ma żadnego znaczenia. 
I tak będzie tak, jak ja chcę. Mam rację. Przekonacie się o 
tym.
   - A kiedy okaże się, że jej nie masz, będzie już za 
późno. Będziemy mieli Wojownika w pełni sił, świadomego swej 
sytuacji i gotowego do walki. I będziemy musieli walczyć, 
żeby przeżyć.
   - Czy kiedykolwiek pomyliłem się? - starzec wytacza broń 
ostateczną.
   - Nikt nie jest nieomylny.
   - Dlaczego więc ty masz być?
   - Nie musi być tak, jak mówię. Twierdzę, że może tak być. 
A ta możliwość jest zbyt niebezpieczna, by dopuszczać do jej 
zaistnienia.
   - Przesadzasz. Gdybyśmy wkroczyli teraz, rozpoczęłaby się 
nagonka na artestytów i prędzej czy później wykryliby nas. 
Nie możemy do tego dopuścić. Przyjmując sposób, który ja 
proponuję, pozbędziemy się Wojownika nie rzucając na nas 
cienia podejrzenia.
   - Jeśli się go pozbędziemy.
   Starzec przeniósł wzrok na kobietę.
   - O to się nie martw. Będzie tak, jak ja chcę. 
Zadecydowałem. Yiarr - zwrócił się do milczącego dotąd 
mężczyzny - przekażesz Karlowi, żeby skończył z nim jak z 
poprzednimi.
   Yiarr skinął głową nie przestając gładzić laseczki.
   - Tak jest.
   - Phar, ty przygotujesz plan awaryjny, na wypadek gdyby 
Corpse uciekł. Powtarzam: gdyby. Nie podejmiesz żadnych 
działań. Tylko teoria. Zrozumiałeś?
   - Tak.
   - W takim razie żegnam.

- Co masz na myśli?
   Isabel zwilżyła wargi językiem.
   - Widzisz... Ty jesteś artestytą-matadorem. Walczysz. 
Jesteś Wojownikiem. Nie ulegasz kosmosowi. Zmagasz się z 
nim. My... Nas On pokonał i nagiął do swej woli. Ty zaś 
możesz na niego wpływać. W tym tkwi twoja potęga.
   - Dlaczego kłamiesz?
   - Nie jesteś wyjątkiem, jak ci się wydaje. Była cała masa 
Wojowników przed tobą.
   - Tak? I co z nimi? Nigdy o nich nie słyszałem.
   - Nie żyją. I ty umrzesz, jeśli natychmiast nie 
uciekniesz. Nic nie planuj, spróbuj wstrzymać myśli. Jesteś 
jak nowo narodzony. Nic o sobie nie wiesz, a oni - wszystko. 
Wykorzystają to. Dlatego nie zajmuj się niczym, uciekaj. 
Wsiądź na jakiś statek i porwij go. Uda ci się. Wtedy 
dopiero wylosuj, wylosuj, nie zadecyduj, na jaką planetę 
polecisz. Inaczej oni znajdą ślady w twoich myślach i 
dopadną cię.

   - Opanuj się - coś na kształt zaczątków strachu zaczęło 
kiełkować w Leonardzie. - Co ty pleciesz? Jacy oni? Niby 
dlaczego mam uciekać i porywać statki?
   - Nie możesz tego pojąć? Zginiesz, jeśli nie uciekniesz, 
więc nie masz się nad czym zastanawiać.
   - Przestań to powtarzać w kółko. Chyba nie oczekujesz, że 
nagle posłucham cię, zwinę manatki i zwieję.
   - Bohater pieprzony.
   - Albo wytłumaczysz mi wszystko po kolei i bez paniki, 
albo wyrzucę cię.
   - Przecież sam szukałeś kontaktu.
   - Ale nie z wariatami. Mów spokojnie i po ludzku. Kto 
chce mnie zabić? Dlaczego? Dlaczego ty chcesz mnie uratować? 
I jakie dowody możesz przedstawić na poparcie swoich słów.
   Isabel westchnęła i zamyśliła się na moment. Cały strach 
i zdenerwowanie gdzieś ulotniły się z jej twarzy.
   - Grałaś - mruknął Leonard.
   - Jasne. To gwarantowało największe szanse powodzenia. 
Nie wyszło, trudno. Ale nie myśl, że kłamałam. Wszystko, co 
powiedziałam, było prawdą.
   - Wciąż czekam na wyjaśnienia. Jacy oni? Motłoch? 
Rasiści?
   - Część artestytów pod przywództwem Untiego uważa, że 
jesteście przeklęci. Ponieważ pojawiacie się w dużych 
odstępach czasowych i jesteście nieliczni, z łatwością 
pozbywa się was.
   - Wy tak nie uważacie.
   - Jesteśmy w mniejszości. Uważamy, że należy dopuścić do 
rozwoju Wojowników.
   - Nie uważacie, że jesteśmy przeklęci?
   - Z tym przekleństwem to nie jest tak, jak myślisz. Oni 
po prostu śmiertelnie się was boją. I momentu, w którym będą 
mieli przeciwko sobie rasę ludzi o twoich możliwościach.
   - Bardzo ludzka reakcja.
   - Tak, ale nie jest powiedziane, iż zwrócicie się 
przeciwko nam.
   - Po tym, co oni robią... A jaki wy macie interes w tym, 
żebyśmy przeżyli?
   Spuściła wzrok.
   - Artestyci są na swój sposób bardzo religijnymi ludźmi. 
Eksterminacja Wojowników bardzo nam ciąży. Wszystkim. Oni 
traktują to jak zło konieczne. Dla nas jest to zło zbyt 
duże.
   - Strach niejedną wiarę już pokonał.
   - Myślisz, że my się nie boimy? Przecież, gdybyś tylko 
chciał i umiał, mógłbyś w tej chwili zabić mnie nie 
kiwnąwszy nawet palcem.
   - Nic więc dziwnego, że tak się trzęsą o swoją skórę.
   - Nas strach nie pokonał. Uciekaj.
   - Ciekawe, dlaczego właśnie mnie zdecydowaliście się 
ostrzec.
   - Ostrzegamy wszystkich Wojowników, zaraz po ich 
ujawnieniu się. Niepotrzebnie odstawiłeś tę szopkę z kotrem. 
I tak byśmy do ciebie dotarli.
   - A oni? Dlaczego oni jeszcze się nie zjawili? Z twoich 
słów wynika, że już musieli się o mnie dowiedzieć.
   - Zginiesz i nawet ich nie zobaczysz. Oczywiście, że 
wiedzą o tobie. Tak samo jak i my, dowiedzieli się z chwilą, 
gdy przekroczyłeś próg śluzy. Próbowali cię zabić podczas 
corridy, zawsze tak zabijają, ale nie udało im się.
   - Miałem mieć jakiegoś durnego etatowego... - Leonard 
przeczesał włosy palcami. - Ale insyciel był najwyższej 
klasy. I zniknął przed końcem.
   - Wstawiliśmy swojego człowieka, niezależnego. Za ciężkie 
pieniądze. Drugi raz to się nie uda. Musisz uciekać!
   - Mam umówioną corridę na czwartek.
   - Ty durniu! Ty biedny, głupi, honorowy durniu! Przecież 
właśnie w ten sposób wykończyli tamtych! Jesteście tak 
zaślepieni tym swoim honorem matadora...
   Leonard uśmiechnął się ponuro.
   - Powiedz prawdę. Ty właściwie życzysz mi śmierci, co? 
Pragniesz, żeby tamci mnie wykończyli.
   Nie odpowiedziała.
   - Dlaczego właściwie mam ci wierzyć?
   Zaczęła wkładać szkła kontaktowe.
   - Naplotłaś mi bzdurnych historyjek i oczekujesz, żebym 
rzucił się do ucieczki jak jakiś...
   Wstała i ruszyła ku drzwiom.
   - Ty wiesz, że powiedziałam prawdę. Jesteś artestytą - 
powiedziała cicho, kiedy wystukiwał kod.
   - Jestem matadorem. Matadorem, rozumiesz?
   Już w korytarzu obróciła się ku niemu z twarzą 
wykrzywioną wściekłością.
   - No więc, tak. Nienawidzę! Nienawidzę cię! Zdychaj, jak 
chcesz, cholerny idioto!
   Zawróciła na pięcie i pobiegła znikając za pobliskim 
zakrętem. Wydawało mu się, że dostrzegł łzy spływające po 
jej policzkach. Nigdy jednak nie zdecydował, czy było to 
tylko złudzenie.

Pisnęło mu w opasce i Szostenko przygiął sobie do ust 
mikrofon. Pod płytką pojawiła się twarz dyżurnego jednej ze 
sfer.
   - Kłopoty? - spytał Władimir.
   - Zgadł pan. Mamy dziurę w programie.
   - Jaśniej.
   - Matador nie przyszedł! - rozdarł się dyżurny.
   - Kto?
   - Corpse.
   - Kto?!
   - Leonard Corpse. Mam przeliterować?
   - Nie podał powodu?
   - Nic. Po prostu nie przyszedł. Skurwiel.
   - Zmontuj efektowną awarię. Ja zajmę się tym...
   - Prawdę mówiąc już zacząłem. Cholera, pierwszy raz mi 
się przytrafiło... Żeby matador stchórzył... - dyżurny 
wyłączył się.
   - Stchórzył - powiedział Szostenko śmiertelnie zdziwionym 
głosem. - Stchórzył... - powtórzył w pustkę.

Pierścień ten nie był Pierścieniem bogaczy. A już na pewno 
nie można było nazwać kawiarnią bogaczy małego pomieszczenia 
wtulonego w kolumnę głównego korytarza. Brakowało mu jednej 
ściany i to było jego wejście. Jakby dla przeciwwagi 
właściciel hojnie porządził błądzącym cieniem i we wnętrzu 
wciąż panował półmrok. Krzesła z podstawkami służącymi za 
stoliki ustawione były wzdłuż ścian i w grupie pośrodku, ale 
tam nikt nie siadał. Rzadko gościło tu więcej niż kilkunastu 
ludzi, a prawie nigdy nie było tłoczno. Spokojna, tania 
kawiarenka.
   Człowiek siedzący w kącie obciął coletę, ufarbował włosy, 
nie golił się od tygodnia, ale to mu nie pomogło.
   Mężczyzna, który usiadł naprzeciw niego, włosy miał 
spięte z tyłu głowy, a trzymaną w lewej dłoni laseczkę 
gładził delikatnie jak przestraszone zwierzątko. Nosił 
niebieskie szkła kontaktowe. Kiedy Leonard spojrzał na 
niego, uśmiechnął się przyjemnie.
   - Witaj.
   - Znaleźliście mnie - stwierdził Leonard.
   - Trochę to potrwało. Dobrze się ukryłeś.
   - Ymmmh... - mruknął były matador opuszczając wzrok ku 
szklance.
   - Szczerze mówiąc nie rozumiem czemu to zrobiłeś - 
powiedział Yiarr spod zmrużonych powiek uważnie przyglądając 
się reakcji Leonarda.
   Ten wzruszył ramionami.
   - Miałeś do wyboru: umrzeć z honorem, jak na matadora 
przystało, lub uciekać, ratując przynajmniej życie - ciągnął 
Yiarr. - Ty wybrałeś wariant najgorszy. Umrzeć otoczony 
pogardą, upokarzany, bez honoru. Dlaczego?
   Leonard spuścił głowę.
   - Dlaczego? - spytał szeptem Yiarr koncentrując na 
oczekiwanej odpowiedzi wszystkie nadzmysły, jakie dał mu 
artestyzm.
   - Ja... byłem Wojownikiem, bo... Gdybym nie był 
matadorem, zostałbym zwykłym artestytą, rozumiesz? A nie
walczyłem... nie jestem już matadorem... - to nie była żadna 
odpowiedź, jednak Yiarr wsłuchiwał się w jej brzmienie aż do 
granic wytrzymałości. Chciał to usłyszeć, a Leonard mówił 
dalej. - Jestem nikim. Straciłem coletę, honor i walkę. Nie 
jestem Wojownikiem. Rozumiesz?! Musicie mnie zabijać? - 
strach, błaganie i ten straszny przedśmiertny szloch 
bezradności były w tym pytającym jęku. Nadzmysły Yiarra 
aprobująco masowały jego umysł.
   Odpowiedź na pytanie "Dlaczego?" nie miała już żadnego 
znaczenia. Zacisnął dłoń na laseczce.
   Leonard zamknął oczy.
   Yiarr wstał, skryty w błądzącym cieniu, niewidoczny z 
zewnątrz.
   - Musisz mnie zabić - wyszeptał nerwowo Leonard.
   Yiarr kiwnął głową. I zabił go.

Stary człowiek w starym fotelu.
   - Już nie żyje.
   Unti patrzy w kosmos.
   - Powiedział? 
   - Powiedział.
   Chwilę milczeli. Była to ważna chwila.
   - Umarł, ale nie jako Wojownik - rzekł wreszcie Yiarr.
   Starzec niesłyszalnie westchnął.
   - Więc nie musimy już więcej zabijać.
   - Już nie.
   - Oczywiście sprawdziłeś, czy powiedział prawdę? - spytał 
Unti po chwili.
   - Oczywiście - była to chwila najważniejsza, ale Yiarr 
wówczas o tym nie wiedział. - Nie kłamał.

Wątpliwości zaczęły nachodzić Yiarra długo potem. Gdy 
starość oplotła jego ciało - myślał. Przeszłość przesuwała 
mu się przed czarnymi w czerni oczyma i powracała - ten 
moment prawdy w małej kawiarence. "Nie jestem Wojownikiem" - 
powiedział Leonard i on uwierzył mu, bo tak mówiły mu 
nadzmysły.
   Jednak... gdyby... - wątpliwości nachodziły go falami - 
gdyby mimo wszystko on był Wojownikiem, a Wojownicy 
dysponują wielką potęgą, o wiele większą od zwykłych 
artestytów, gdyby więc Leonard Corpse był wtedy Wojownikiem, 
w jaki sposób on, Yiarr, mógłby stwierdzić za pomocą swych 
nieporównywalnie słabszych nadzmysłów, czy mówi on prawdę?
   Wątpliwości nachodziły go falami. Lecz nie zwierzał się z 
nich, gdy kolejnym Wojownikom darowywano życie, zabierając 
honor, walkę, coletę, bo nie byli już matadorami, i 
wiedziano, bo on, Yiarr, tak powiedział, a wiedział, co 
mówi, był wszak artestytą, dysponował nadzmysłami 
niedostępnymi zwykłym śmiertelnikom, powiedział - nie są już 
Wojownikami, nie są groźni. Tak powiedział.
   I milczał Yiarr przez te wszystkie lata. Nic nie 
wspominał o wątpliwościach. Bał się. Bał się śmiertelnie. 
Nie dopuszczał do siebie myśli, że wówczas, w kawiarence, 
Leonard mógł zadrwić z niego i odegrać całą scenkę, by 
wprowadzić ich w błąd. Umarł, nie wyspowiadawszy się ze 
swego strachu.
   Taka była ostatnie walka i ostatnie zwycięstwo Leonarda 
Corpse, człowieka, który nie znał samego siebie.

lipiec - sierpień 1990
                                             Jacek Dukaj
                         JACEK DUKAJ
Urodzony 30 07 1974. Licealista, mieszka i uczy się w 
Tarnowie. Podbił naszych Czytelników "Złotą Galerą" ("F" nr 
2/90); oprócz doskonałego pomysłu i brawurowego wykonania 
była w tym opowiadaniu zręczna zapowiedź zmiany społecznych 
nastrojów. Także publikowana obecnie "Śmierć Matadora", mimo 
iż tekst bliższy jest klasycznej SF, niesie tony znaczące i 
niepokojące.
                                                      (mp)

