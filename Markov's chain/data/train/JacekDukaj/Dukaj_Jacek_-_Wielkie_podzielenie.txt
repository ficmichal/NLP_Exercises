Autor: Jacek Dukaj
Tytul: Wielkie podzielenie

Z "NF" 3/96

   Obudził się wczesnym popołudniem. Nie miał kaca. Nawet 
przelotnie się tym zdziwił. Jednak prawdziwe zdumienie 
przeżył już po uniesieniu powiek.  
   Na prawym barku posiadała tatuaż: chiński smok w pięciu 
kolorach. Zielonym ogonem sięgał jej piersi. Pierś unosiła 
się w rytm powolnego oddechu. Ciemny, spierzchnięty sutek. 
Zarys żeber poniżej. Zarys szczęki powyżej. Brzeg prawego 
ucha wycięty w artystyczne origami; srebrny, druciany 
kolczyk przeszywający je w kilku miejscach. Włosy 
przystrzyżone na dwa milimetry, trudno nawet powiedzieć 
jakiego koloru. Leżała dziewczyna na wznak, z twarzą lewym 
policzkiem przyciśniętą do poduszki; gniewnie marszczyła 
przez sen prawą brew, a brwi w każdym razie miała 
kruczoczarne.  
   Podniósł się na łokciu, zamrugał. Chwila, moment, zaraz 
sobie przypomnę...  
   Ale nie.  
   Kimżesz ona jest, u licha?  
   Potarł czoło. Czyżby już było ze mną aż tak źle? Wymięka mi 
mózg; alkohol, jak kwas, wyżera z umysłu zapisy przeszłości 
- czy to już ten etap? Obudzić się u boku nieznajomej... Mój 
Boże, co za kicz.  
   Co gorsza, wnet zorientował się, że nie zna również tego 
pokoju. To nie jego mieszkanie. Gdzie ja jestem? Co się 
działo tej nocy? Jezu Chryste, w podobnym stanie mógłbym 
popełnić morderstwo, a później spokojnie o nim zapomnieć! 
Zresztą diabli wiedzą, czy faktycznie go nie popełniłem... 
Chociaż, nie da się ukryć, co innego przerżnąć panienkę, co 
innego kośnąć klienta w ciemnej uliczce. Po prawdzie - ta 
pustka w głowie jest przerażająca.  
   Usiadł i ziewnął nerwowo. Spojrzał przez okno: na zewnątrz 
jakiś wieżowiec.  
   Pochylił się nad dziewczyną, potrząsnął nią za ramię; 
zauważył przy tym drobnoogniwny srebrny łańcuszek na jej 
szyi, spływający faliście pomiędzy płaskie piersi 
sportsmenki.  
   Tylko coś mruknęła, potrząsnął więc po raz drugi.  
   - No, kochana, ocknijże się.  
   - Mmm, co się dzieje? - zamamrotała nie unosząc powiek.  
   - Słuchaj...  
   - Mhm?  
   - Gdzie ja jestem?  
   - U mnie - parsknęła i obróciła się na bok, plecami do 
mężczyzny, do reszty przy tym skopując na podłogę koc.  
   Przesunął dłonią wzdłuż jej kręgosłupa. - No dobrze, ale kim 
ty jesteś?  
   Zaśmiała się sennie, cokolwiek szyderczo.  
   - No wiesz, nie oczekiwałam od razu zarzekań, że nie 
zapomnisz mnie do końca życia, ale odrobinę uprzejmości 
mógłbyś okazać.  
   Miała niski głos, a teraz, ciepło rozespana, mruczała niczym 
dziki kot, lew afrykański sfinksem przycupnięty naprzeciwko 
ofiary.  
   - Błagam cię, chociaż imię! - jęknął.  
   - Co to było - to, co piłeś?  
   - Nie pamiętam - westchnął tylko.
   - Człowieku, z ciebie to naprawdę jest numer.  
   Żachnął się. 
   - Okażże litość ułomnemu.  
   - Aria.  
   - Co?  
   - Moje imię.  
   - Aria?  
   - Od Marii. Ale było nas dwie, a ja się jąkałam. Zadowolony? 
No to daj mi już teraz spokój. - Złapała drugą poduszkę i 
przykryła nią głowę, zamykając w ten sposób w puchu pięć 
swoich zmysłów; po omacku sięgnęła także po koc, ale 
ostatecznie zrezygnowała w trakcie powolnego ruchu, tonąc w 
słodkim syropie leniwego półsnu.  
   - Aria, Aria, Aria... - powtarzał w męce, wstając i 
podchodząc do odsłoniętego okna. Usiłował whaczyć się tym 
imieniem w wymykającą mu się spod myśli satynową materię 
pamięci wczorajszego wieczoru. Bezskutecznie. Otworzył okno, 
wychylił się w wilgotny zaduch środka lata. Rozpoznał ulicę, 
lecz bynajmniej nie przywróciło mu to wspomnienia 
przemierzonej nią drogi do bramy bloku, w którym teraz się 
znajdował. Przyjechał tu samochodem - czy przyszedł pieszo? 
Sam - czy z tą Arią? I w ogóle - kto ona jest, skąd się 
wzięła?  
   Rozejrzał się za ubraniem, nie znalazł - ani swojego, ani 
jej. Wyszedł do przedpokoju, trafił do łazienki. Potem 
skręcił do bezokiennej kuchni. Z braku kawy zaparzył sobie 
herbatę. Postawiwszy czajnik na ogniu, jął przeszukiwać 
mieszkanie, obawiając się, iż los jego odzienia przesądzony 
został w szaleństwie nocy pijackim wybrykiem w rodzaju 
wyrzucenia poszczególnych jego fragmentów za okno bądź 
rytualnego ich spalenia. Odetchnął zajrzawszy do kosza na 
śmieci. Jedynie koszula nie nadawała się do włożenia, 
kompletnie umazana cuchnącym, majonezopodobnym smarem. Od 
czyszczenia z sosu wiernych adidasów oderwał go gwizd 
czajnika. Wschodnim zwyczajem nalał wrzątku do szklanki. 
Poparzył sobie palce: zamachał ręką sycząc przeciągle.  
   - Zręcznyś bardzo, jak widzę - skomentowała zza jego 
pleców.  
   Musiał ją do reszty rozbudzić gwizd czajnika, przyszła 
sprawdzić, czy nie demoluje kuchni. Jakoś dziwnie mu się 
przypatrywała: ani uśmiechu na ustach, ani żadnego w ogóle 
grymasu na zaskakująco ładnej twarzy (ma się ten gust, 
skonstatował z satysfakcją), ani najlżejszego uczucia w 
ciemnych oczach. Patrzyła tak i patrzyła, znieruchomiała w 
progu, oparta i przyciśnięta do zimnego żelaza futryny, od 
którego dotyku powinna dostać dreszczy. Nie wyglądała 
na rozespaną. Doszukał się w jej nieruchomym wzroku jakiejś 
stanowczości, powagi, zastanowienia w preludium brzemiennej 
konsekwencjami decyzji. Oboje przecież byli nadzy, po nocy 
nagości myśli, lęków i żądz - a teraz poczuł się nagle przed 
nią zwierzęco obnażony w niezrozumiałym wstydzie i 
upokorzony obnażeniem tego wstydu. No i na co ona się tak 
gapi? Zamierzył odpowiedzieć jej podobnym spojrzeniem, ale 
wiedział, że przegra, zrezygnował więc, nawet nie próbując. 
Kimże ona jest, do cholery?  
   Złapał za spodnie. Patrzyła jak je wciąga. Z sekundy na 
sekundę dziecinniał pod tym spojrzeniem. Obrócił się do 
czajnika i herbaty. Przyrządził ją w drugiej szklance, którą 
potem przesunął po plastykowym blacie ku Arii. Oderwała się 
od futryny i podszedłszy do stołu, oparła wąskimi, twardymi 
pośladkami o jego krawędź, prawą nogę podciągając i kładąc 
jej stopę na taborecie. Poza ta była oczywiście jaskrawo 
prowokująca, ale co innego zwróciło jego uwagę. Ów 
charakterystyczny kobiecy sposób poruszania się, zwykle 
sprowadzany w opisie do kołysania biodrami, objawił mu się 
teraz w kilku jej krótkich krokach - czy to za sprawą 
uwidocznienia pod gładką skórą najmniejszych wzajemnych 
przemieszczeń kości i naprężeń mięśni, czy też przez 
specyficzny stan jego ducha, a może z nałożenia się obu tych 
elementów - nowym, niezrozumiałym rytuałem, tańcem 
pierwotnym, instynktownym podejściem ofiary przez drapieżcę: 
cichym, statecznym, hipnotyzująco pięknym, rytmicznym w 
następstwie miękkich stąpnięć, miękkim w rytmice 
harmonicznych poruszeń całego ciała. Znał stosowane w 
literaturze porównania kobiet do kotów, ale kot w 
zestawieniu z nią wydał mu się niczym więcej jak oswojoną, 
domową maskotką, nieporadnym futrzakiem do głupich igraszek 
z dziećmi. Ona, ta kobieta, była inna. Trzy jej kroki od 
drzwi do stołu otworzyły mu oczy. Cóż to za stworzenie, 
pomyślał unosząc gorącą szklankę do ust i dmuchając 
delikatnie w powierzchnię parującej cieczy; co za 
stworzenie. Coś mu się obróciło w myśli. W tej ulotnej 
chwili wolny był od paradygmatu seksualnego pożądania, owego 
imperatywu multiplikacji swego materiału genetycznego, 
wypaczającego rzeczywistość filtru wszecherotyzmu, 
zniewalającej umysł dominacji libido. Widział jasno i 
czysto. Nie wiązały go obligatoryjne skojarzenia. Przecież 
to obce, dziwaczne, chore, myślał ze wzrokiem zawieszonym 
ponad herbatą. Te mięsne wypiętrzenia na klatce piersiowej, 
zwyrodnienia gruczołów. Ta ptasio-anielska delikatność 
rysów, gładkość cery, lekkość kości. To śliskie bezwłosie, 
nienaturalna, dziecięca skóra. A w krótkich, twardych 
włosach płaskiego podbrzusza skryty - ten owadzio-roślinny 
narząd implantowany w organizm na mocy jakiegoś obłąkańczego 
planu dla stworzenia potwornej hybrydy człowieka i 
zwierzęcia. Czerwone wargi, czerwone wargi. Drgnięcie głowy, 
zafalowanie palców z długimi paznokciami. Wszystko takie 
gładkie, płynne, muzyczne. Spojrzała mi w oczy, przesunęła 
dłonią po swej piersi, brzuchu, biodrze, udzie. Zmarszczyła 
brwi. Przechyliła się w tył. Wydęła policzek. Co to znaczy, 
co znaczy?  
   Ja wariuję, zorientował się w panice. Odstawił czym prędzej 
szklankę, pozbierał odzież, siłą rzeczy tracąc z oczu Arię. 
- Przepraszam - mruknął, ubierając się szybko. Przesuwała 
opuszkiem palca po krawędzi szklanki, budząc w szkle 
przeciągły, wysoki dźwięk. Potem postawiła sobie szklankę na 
prawym udzie. To ją musi parzyć, pomyślał walcząc ze 
sznurówkami adidasów. Zerkał spode łba. Bo ona wciąż go 
obserwowała. Wszystkie czynności wykonywała niemal 
machinalnie; machinalnym ruchem włożyła do parującej gęsto 
herbaty trzy palce, wskazujący, środkowy i serdeczny.  
   - Muszę już iść... - zamamrotał niepewnie.  
   - Oczywiście.  
   Nareszcie się odezwała.  
   - Naprawdę...  
   - Oczywiście.  
   Wdział podkoszulek, umajonezowaną koszulę zwinął zaś w 
kłębek.  
   - Aria... poparzysz się. Wyjmij palce.  
   Nie wyjęła. - Lubisz gryźć?  
   - Co?  
   - Czy lubisz gryźć?  
   - A, mhm... gryzłem?  
   - Ty nic nie pamiętasz?  
   - No... nie. Gdzie myśmy się właściwie spotkali?  
   - W "Jamie".  
   - A, ta knajpa... - Wyprostował się, sprawdził portfel i 
dokumenty; miał niejasną świadomość, że zachowuje się jak 
przed wyjściem z burdelu, Aria jednak nie zmieniała wyrazu 
twarzy, tonu głosu. I wciąż mieszała palcami we wrzątku.  
   - Jesteś brzydki - oświadczyła.  
   Zabrzmiało to jak skarga małej dziewczynki na urodę 
pluszowego misia.  
   Postąpił ku drzwiom, przygładził włosy. Coraz większą miał 
ochotę po prostu uciec. To nagie ciało kobiety wpatrujące 
się w niego z elektroniczną intensywnością deprymowało go, a 
zachowywało się przy tym jakby specjalnie pragnęło go 
zirytować i onieśmielić, wręcz przestraszyć.  
   Wbrew sobie samemu zatrzymał się w progu i szybkim gestem 
wskazał szklankę na jej udzie. - Cholera, widzę, że to cię 
boli.  
   Nagłym i niczym nie zasygnalizowanym ruchem nogi skopała ją 
prosto na niego: herbata chlusnęła wysokim łukiem. Odskoczył 
ze wściekłym rykiem, potknął się o coś w ciasnym 
przedpokoju, mało nie przewrócił. Zachlapała mu nogawki 
dżinsów, czuł na goleniach gorącą wilgoć cieczy. Podniósł na 
nią gniewny wzrok. Uśmiechała się połową twarzy, w 
nienaturalny sposób odsłaniając drobne zęby. (Zęby 
padlinożercy). Trzema palcami o zmacerowanym, 
zaczerwienionym naskórku przesunęła po rozchylonym 
zachłannie sromie, zaszeleściła paznokciami w łonowej 
szczecinie. Wyciągnąwszy przed się nogę na całą jej długość 
- a zagrały pod opaloną dermą sprinterskiej kończyny smukłe 
mięśnie - poturlała stopą po linoleum opróżnioną szklankę.  
   - Ty wariatka jesteś, kurwa, wariatka. Ześwirowałaś. 
Bierzesz coś, czy jak?  
   - Ciebie biorę.  
   Pomaszerował do drzwi wyjściowych. Chwilę mocował się z 
zamkami. Już na klatce usłyszał trzask i chrzęst 
rozgniatanego szkła.  
 
   Telefon z automatyczną sekretarką dostał parę miesięcy 
temu od zalkoholizowanego kumpla jako część rekompensaty za 
zniszczone przezeń w pijackim zwidzie, wypożyczone na 
weekend CD. Przewijając taśmę, szukał w przestrzeni przed 
sobą punktu do zawieszenia w nim wzroku, nie znalazł - 
wszystko nazbyt znajome - i samowolnie wypłynął mu w 
spojrzenie tamten obraz: smok tatuowany na dziewczęcym 
barku. W bezmyślnym, organicznym skojarzeniu pojął jego 
nielogiczność: to mężczyźni tatuują się w smoki, nie 
kobiety. Taśma szczęknęła, odezwał się Bojo: 
   - Eee... nie ma cię, Grabarz? Nie ma cię? Daj głos. Cholera, 
to ja, Bojo. Pamiętasz o Pająkach? Robisz im na basie w 
poniedziałek u Maniusia. Maniuś ci flaki wypruje, jak znowu 
nawalisz. Nie rób mi numeru, stary, głową za ciebie 
ręczyłem.  
   A dzisiaj co? Sobota chyba. Zerknął na kalendarz. Okay, w 
poniedziałek u Maniusia.  
   Po Bojo odezwał się z taśmy zachrypnięty tenor.  
   - Dwa trzy jeden zero zero dziewięć siedem zero. Tu Henio 
Kościelny. Oddzwoń jak najszybciej. To ważne.  
   Henio Kościelny! No tak, oczywiście! Henio z ogólniaka, ten 
ponury szkielet. Wczorajszego wieczoru - to była popijawa po 
spotkaniu rocznicowym naszej klasy.  
   Grabarz, od doznanej z nagłego powrotu pamięci ulgi, aż 
przysiadł na podłodze. Zachłannie wychwytywał i gromadził 
okruchy wspomnień z minionego dnia. Spotkanie maturzystów po 
dziesięciu latach. Ktoś to zorganizował, podzwonił po 
ludziach. Grabarz poszedł, chociaż nie miał ochoty - poszedł 
z nudów. Było sztywno i oficjalnie, ale potem urwali się 
starą paczką i pociągnęli do "Jamy", której 
współwłaścicielem okazał się Maxi - no i rozpoczęła się 
gratisowa popijawa. Był tam i Henio, pił z Grabarzem. Gadali 
godzinami, Maxi fundował, dolewał wszystkim jakichś 
specyfików...  
   Telefonował ktoś jeszcze, nagrał się na taśmę automatycznej 
sekretarki czarną ciszą: pięć, sześć sekund ciężkiego 
milczenia. Potem koniec. Nikt więcej.  
   Grabarz przewinął, powtórzył i zanotował numer do 
Kościelnego. Z nagła zachciało mu się pić. W lodówce znalazł 
śmietanę; nie przypominał sobie jej zakupu, ale wielu rzeczy 
sobie ostatnio nie przypominał. Wypił do dna zimny zakwas. 
Wrócił do ciemnego pokoju, do telefonu. Krótką komendą 
włączył tapetę ekranową. A tam znowu szły uroczystości ku 
czci, pewnie rocznica kolejnego mordu; podgłośnił: 
faktycznie, martyrologiczna celebra. Przywódcy państw 
zachodnich biją się w piersi, w elokwentnych i wzruszających 
mowach prosząc potomków ofiar o wybaczenie za obojętność i 
bezczynność swych ojców. Co to jest, Oświęcim, Rwanda, 
Kaukaz, Chile? Zerknął na logo: akurat Bośnia.  Pomniki, 
kwiaty, siwe głowy, flesze; dostojni notable obejmują się z 
omedalowanymi dziadkami. W tym są dobrzy, w ostatecznym 
rozrachunku te wieńce wychodzą im zawsze bardzo tanio. 
Zgasił tapetę.  
   Agonalnie poskręcane wnętrzności wzmacniacza wiły się 
wielokolorowym plastykowym wężem przez kanapę; usiadł na 
poręczy fotela. Dwa trzy jeden zero zero dziewięć siedem 
zero. Śmietana w ustach. Aria, Aria, jaka to była noc, kim 
byłem tej nocy...  
   Sygnał.  
   - Kościelny.  
   - Cześć. To ja - poinformował go Grabarz. - Oddzwaniam jak 
najszybciej.  
   - Grabarz?! Chryste, nareszcie... Gdzieś ty się podziewał, 
człowieku?  
   - Eee... tu i ówdzie. O co idzie?  
   - Muszę się z tobą natychmiast spotkać. Już. Minuty. Gdzie 
ci najbliżej?  
   Henio myślał szybko i mówił szybko, Grabarz został w tyle.  
   - Moment, o co...  
   - Gdzie ci najbliżej?  
   - O knajpę ci chodzi?  
   - Może być i sauna - warknął Henio. - Obudź się, facet! W 
żyłę se dałeś czy co?  
   - "Podziemie".  
   - Dobra. Będę wozem.  
   Rozłączył się.  
   Tempo działania Henia okazało się dla Grabarza zabójcze. 
Poszedł mu dym z mózgu. Wszystko pomieszane. Dezorientacja. 
Co? Kto? Dlaczego? Jak? Kiedy? Odłożył słuchawkę, ziewnął; 
kolejny absurd: spać mu się chciało.  
 
   W "Podziemiu" niewielu jeszcze było klientów, bez trudu 
znalazł wolny stolik w ciemnym kącie. Usiadł, podeszła 
rudowłosa długonoga w firmowej spódniczce ani do pół uda; 
wziął Żywca. I jakoś tak przysnął nad szklanką. Aria w 
smoki... jaki smak jej ust? jakie ciepło jej ciała? jaki 
uśmiech jej rozkoszy?  
   Brutalnym potrząśnięciem obudził go Henio.  
   - Wyglądasz, facet, jak z krzyża zdjęty.  
   - Boże, Henio, mógłbym przespać tydzień.  
   Podali sobie ręce. Henio usadowił się w niszy naprzeciwko. 
Wpatrywał się tymi swoimi oczyma snajpera w przygarbionego 
nad drewnianym stolikiem Grabarza, jakby brał go właśnie na 
cel.  
   - Co ja ci mówiłem?  
   - Hę?  
   - Żadne hę, żadne hę. Skup się. - Henio pochylił się nad 
stolikiem - Co ja ci mówiłem?  
   W bezpośredniej bliskości Henia Kościelnego doznał Grabarz 
proporcjonalnie większego umysłowego udaru.  
   - Zabij mnie, nie kontaktuję. Mów drukowanymi.  
   Podeszła ta sama ruda, zagadnęła Henia.  
   - Wody - mruknął.  
   - Co?  
   - Wody. Wodór, wodór, tlen. W postaci cieczy.  
   Poprawiła zebrane w ciasny kok, rdzawozłote włosy, spojrzała 
na Kościelnego z góry.  
   - Nie podaje się - wycedziła.  
   - Mineralną w takim razie. Zresztą nieważne. Co tam macie.  
   - Co za ludzie - zamamrotała dziewczyna, wykrzywiła jasno 
oszminkowane usta i odeszła. Henio nawet się nie obejrzał na 
jej nogi i Grabarz zrozumiał, że sprawa jest poważna.  
   - Proszę cię, jeśli możesz, skup się - natarł nań ponownie 
Kościelny.  
   Grabarz westchnął i zrobił smętną minę. - Ja już od paru lat 
odnoszę takie wrażenie, jakby Bóg nieustannie trzymał 
wciśnięty Fast Forward. Zostaję w tyle, nie nadążam.  
   - W metafizykę wpadasz; pijanyś czy naćpany?  
   - Nie, to nie to. Coś dziwnego mi się przydarzyło...  
   - Grabarz, do cholery! - Henio walnął się w klatę aż 
zadudniło. - Przysięgam, wysłucham każdej twojej historii, 
każdego żalu, nawet uchlam się z tobą - ale teraz po prostu 
musisz mi odpowiedzieć na to pytanie... - przerwał i zerknął 
na niego podejrzliwie. - Czy ty w ogóle rozumiesz, co ja do 
ciebie mówię?  
   - Co ty, za kretyna mnie masz...?  
   Henio taktownie nie odpowiedział.  
   - Co ja ci wtedy mówiłem? - powtórzył za to z naciskiem.  
   - Kiedy?  
   Kościelny z coraz większym wysiłkiem utrzymywał na twarzy 
maskę cierpliwości.  
   - Wczoraj, w "Jamie" - tłumaczył jak dziecku. - Pamiętasz? 
Piliśmy razem.  
   Grabarz zmieszał się jeszcze wyraźniej; opuścił wzrok do 
wnętrza szklanki.  
   - Chodzi o to, że właśnie nie bardzo... - mruknął.  
   Henio oklapł.  
   - Serce mi wyrywasz, Grabarz, no po prostu serce mi 
wyrywasz.  
   - Och, dajże spokój...  
   Na to Kościelny dla odmiany się rozeźlił.  
   - Czy ty nie rozumiesz, jakie to ważne? Przecież wiesz, jakie 
ja już olśnienia miewałem po pijaku! Ja pamiętam, wiem, 
jestem pewien - tu znowu rąbnął się w suchotnicze piersi - 
że wtedy, w "Jamie", wykoncypowałem jakoś sposób na 
uzyskanie antidotum i wyjawiłem ci go; plotłem co mi ślina 
na język przyniosła, mówiłem szybciej jak myślałem... 
Powiedziałem ci... ale nie pamiętam, co konkretnie 
powiedziałem. A ja to muszę wiedzieć! Przypomnij sobie! Na 
litość boską, Grabarz...!  
   Grabarz nie wiedział gdzie patrzeć. Wzruszył ramionami.  
   - Wielka mi rzecz, upij się raz jeszcze.  
   Mord zalśnił w oczach Henia Kościelnego, nienawiść 
wydestylowana.  
   Zaraz jednak zgasła: to przecież był Grabarz, a on Henio.  
   - Powiedz mi w takim razie przynajmniej tyle, ile pamiętasz.  
   - Noo, niewiele tego. Piliśmy. Coś mówiłeś.  
   - Co?  
   - Jezu, ja cię naprawdę przepraszam, Henio...  
   Kościelny bezgłośnie zazgrzytał zębami.  
   - Maxwella pamiętasz? - warknął.  
   - Kogo?  
   - Nie "kogo", a "co". Opowiadałem ci o Maxwellu. Opowiadałem 
o vordakach. A potem - potem - o czym?  
   Ruda przyniosła Kościelnemu szklankę mineralnej; rzuciła 
mu przy tym intensywne, złowrogie spojrzenie, które 
Grabarzowi mimowolnie skojarzyło się ze sceną tortur z 
niedawno oglądanego filmu. Tym łatwiej, że i w stosunku do 
przesłuchującego go Henia zaczynał tworzyć podobne 
skojarzenia.  
   - Te vordaki... co... kto... co to jest?  
   Kościelny zmilczał. Jął powoli spijać przyniesioną wodę. 
Patrzył wszędzie dookoła, byle nie na Grabarza. Szczękę miał 
wysuniętą do przodu, oczy przymrużone. Grabarz klął go w 
myśli.  
   - Maxwell - podjął wreszcie Henio, bardzo cicho i ze 
wzrokiem wciąż odwróconym od interlokutora - to była stacja 
orbitalna. Chaotyczny składak, jak większość. Miała już 
swoje lata. Chińczyki prowadzili tam prace nad bronią 
biologiczną; chodziło i o nieważkość, i o próżnię, i o 
odosobnienie, a przede wszystkim o to, że jakby co, to mogą 
tego całego Maxwella bezpiecznie rozpieprzyć paroma 
kilotonami. To była wysoka orbita. No, ale, jak 
powiedziałem, ten złom miał już swoje lata. Zresztą 
natknąłem się na plotki o sabotażu. Tak czy owak - pewnego 
pięknego dnia stacja spokojnie rozpadła się na kawałki. Nie 
słyszałeś? Nawet w telewizji o tym mówili.  
   - Może. Nie pamiętam.  
   Zamieszanie wybuchło parę stolików dalej. Obejrzeli 
się. Ta rudowłosa kelnerka najwidoczniej miała zły dzień: 
sprzeczała się właśnie jadowitym szeptem z dwoma innymi 
klientami, coraz mniej delikatnie mitygowana przez swą 
koleżankę. W końcu cisnęła notesem, a koleżance powiedziała 
coś, po czym ta wytrzeszczyła na nią oczy jak na upiora; 
następnie wyszła z sali kuchennym wyjściem.  
   - Pewnie ma okres - podsunął Grabarz.  
   Henio zamamrotał niewyraźnie.  
   - O stacji kosmicznej mówiłeś - przypomniał Grabarz.  
   - Taa. Spadła w kawałkach do oceanu. Wyciągnęliśmy ją. To 
znaczy do spóły z tuzinem innych państw; mieliśmy tam akurat 
statek... zresztą nie wiem, nieważne. W każdym razie część 
próbek trafiła do mojego Instytutu. Kumasz już?  
   - Ciemno, ciemno.  
   - Pieprzony Szaweł. Grabarz, co się z tobą porobiło? - Henio 
na chwilę odstąpił od głównego tematu - Już wczoraj to 
spostrzegłem. Cholera, nic nowego, widzę to w co drugim 
człowieku; ale nie mogę, nie potrafię zrozumieć. To jakaś 
choroba epoki, wszyscy jak Pinokio na haju, ućpane 
marionetki bez sznurków. Już nawet nie to, że lezie taki 
przez życie jak pięciopromilowiec przez cmentarz, luz jak w 
starych gaciach, zwisa mu nawet on sam... ale pytam 
człowieka o byle co, to mi nigdy nie odpowie "tak" albo 
"nie", tylko zawsze "może"; na każde spotkanie się spóźnia, 
jeśli w ogóle przychodzi; nic go nie interesuje; powiesz mu, 
że głupi, też się nie obrazi, on o nic się nie obraża... To 
nie do wytrzymania. Społeczeństwo weteranów anarchizmu; 
jakby nie było jutra. Grabarz, no przecież tak nie można 
żyć, co to za życie, to grób, zasypiasz, budzisz się, 
zasypiasz... pewnie nawet nie wiesz, jaki to dzień, bo i po 
co, co za różnica. Jak śmieci płynące z prądem ścieków.  
   - Odwal się, dobraa? Nie o tym miałeś mówić.  
   Kościelny uśmiechnął się pod nosem, być może zadowolony, iż 
wywołał w Grabarzu chociaż ten nikły cień irytacji.  
   - Okay. Maxwell. Dostaliśmy pięć zestawów, bez opisu. Mój 
zespół zajął się vordakami. To od Vordaka, taki genetyk był, 
bodajże czeskiego pochodzenia. On pierwszy zaprojektował 
sekswirusy: atakujące po rozróżnieniu płci. To znaczy one 
znane były już wcześniej, ale Vordak usystematyzował i, że 
tak powiem, znormalizował genom selekcyjny. Ustanowił 
standard. Albowiem zamysł był taki: wyprodukować maksymalnie 
zabójczy wirus, który po zlikwidowaniu sił militarnych wroga 
nie ruszyłby reszty. To oczywiście ideał nieosiągalny, 
teoretyczna abstrakcja, wirusy są głupie, trudno nawet 
powiedzieć żeby one żyły, sprawiają tylko takie wrażenie - 
jednakowoż vordaki stanowią największe przybliżenie tego 
ideału: zabijają mężczyzn, natomiast kobiety, jako materiał 
reprodukcyjny gatunku, pozostawiają w zdrowiu doskonałym, do 
dyspozycji rasy zwycięzców. Nic nowego, tak było zawsze; 
tryumfatorzy po wyrżnięciu żołnierzy rzucali się na 
zdobyczne dziewice; prawo zachowania gatunku, samczy 
imperatyw czy jak to zwał. Ale broń masowej zagłady, te 
megatony, wykluczyła ów schemat. Vordaki są bardziej 
humanitarne, mają na uwadze przetrwanie homo sapiens. 
Grabarz...?  
   - Słucham cię, słucham.  
   W istocie pilniej słuchał prowadzonej w radiu dyskusji 
trzech krytyków filmowych; barman podkręcił odbiornik, bo 
leciało nieziemskie techno, i gdzieś odszedł, a teraz 
w eter szła kinematograficzna diatryba.  
   - ...sekwensery w czternastu próbkach. Rzecz jasna, 
powtarzaliśmy testy. Bo to są vordaki, tylko że 
nienormatywne. A ja zmuszony zostałem do przejęcia sprawy, 
ponieważ swego czasu napisałem ten program... mówiłem ci: 
jestem autorem algorytmu ślepej konstrukcji. On nie musi 
znać wzorca działania i innych charakterystyk wirusa, 
wystarczy mu jego pełna mapa genetyczna; antycypuje macierz, 
zbiór potencjalnych kontrwirusów odpowiadających polom 
zagrożeń obiektu. To bardzo ułatwia pracę nad wszelkiego 
rodzaju blockerami, antidotum, "usypiaczami", inhibitorami, 
szczepionkami... Rozumiesz mnie, Grabarz?  
   - Taa.  
   - Ale to są vordaki nietypowe i program mi się zawieszał. W 
końcu jakoś się wypętliłem, lecz macierze i tak wyszły mi 
jak boiska. No i tu utknąłem. Mętlik we łbie, aspiryna i w 
ogóle; overload. Poszedłem na to szkolne spotkanie, bo i 
czemu nie miałem pójść, przynajmniej się przewietrzę, 
myślałem. I, cholera, słusznie kombinowałem: przewietrzyłem 
się. Spiłem przy tym, a jakże, a potem wyspowiadałem ci się 
w "Jamie" Maxiego, jak teraz się spowiadam. I wtedy, wtedy - 
wymyśliłem! To jest rzecz strasznie prosta, ja to wiem, tak 
głupio prosta... powiedziałem ci, Grabarz, powiedziałem. 
Dwa, trzy zdania. Ty je musiałeś zapamiętać! Ja cię błagam, 
postaraj się...! - uniósł głowę. - Czego?! - warknął 
wściekle w przestrzeń ponad Grabarzem.  
   Grabarz obejrzał się. Rozregulowana kelnerka, już w cywilu, 
bazyliszkowym wzrokiem mierzyła zza jego pleców Henia.  
   - Jak ja was wszystkich nienawidzę - wysyczała głosem aż 
zawiesistym od gęstego jadu. Po czym założyła ciemne 
okulary, poprawiła na ramieniu modnie zgrzebną sakwę i 
wymaszerowała z lokalu w głośnym staccato wysokich obcasów; z 
rozmachem trzasnęła drzwiami.  
   - Ta to umie rzucać pracę - zauważył z niejakim podziwem 
Grabarz.  
   Kościelny zwrócił nań wzrok człowieka przegranego.  
   - Ty mnie, kurwa, w ogóle nie słuchałeś... - westchnął 
jękliwie.  
   - No nie, Henio, naprawdę...  
   Odezwał się pager wirusologa. Kościelny poderwał się, złapał 
za gadżet i podbiegł do automatów telefonicznych 
umieszczonych parę metrów dalej na ścianie "Podziemia". 
Wsuwając kartę do czytnika dał Grabarzowi znak, aby 
ten pozostał na miejscu.  
   Po prawdzie Grabarz całkiem serio rozważał wariant ucieczki. 
Miał już serdecznie dosyć Henia, vordaków i tego 
nieustannego, chociażby mimowolnego, poniżania go przez 
szybkomyślnego szkolnego kolegę. Co za dzień. Nic mu się nie 
chciało; może tylko spać. Upierdliwy jajogłowiec, pomyślał o 
Kościelnym, który warczał, nieprzyjemnie wykrzywiony, do 
ściskanej w kościstej dłoni słuchawki. W radiu skończyli 
gadać, ruszył powolny standard, ale tak okrutnie 
zmiksowany, że Grabarz, skądinąd zawodowiec, długo nie 
potrafił skojarzyć zespołu, jakiś zabytek - Hey, odgadł po 
chwili. Is it strange?  
   W szklance pusto. Potarł czoło. Vordaki, myślałby kto...  
   Wrócił Henio. Nawet nie usiadł.  
   - Muszę lecieć. - Wygrzebał forsę, rzucił na stół. - 
Rozczarowałeś mnie, ale nadal wierzę, że gdybyś się 
postarał... Będę ci dozgonnie wdzięczny. Pamiętaj - mocno 
uścisnął dłoń Grabarza - Masz mój numer.  
   Grabarz usłyszał go jeszcze, jak rusza spod kawiarni z 
piskiem opon. Zamówił drugiego Żywca. Mełł w myśli gorzkie 
szyderstwa. Czy to kometa? Czy to tornado? Czy to zaraza?  
Nie, to Henio Kościelny!  
 
   Miał gdzieś iść, coś zrobić, ale zapomniał. Ludzie na ulicy 
wyglądali jak reanimowane połcie zaśmierdłego mięsa. Mamle 
toto ustami, mamle; wymachuje rękami i nogami, deformuje 
sobie skórę z przodu twarzy. Aż spojrzał na własne ręce: też 
mięcho. A tu na dodatek upał. Spocone myśli, spocone 
odczucia.  
   Wrócił do domu.  
   W skrzynce kartka: "Byłam i wrócę. Aria". Co to ma być, jakaś 
groźba? Wyrzucił kartkę do kosza.  
   Rozebrał się, wlazł po prysznic. Wylazł, zwalił się na 
kanapę. Nie wiedział, co robić, więc zasnął.  
   Obudził się wczesnym niedzielnym rankiem, ale nic się nie 
zmieniło, świat taki sam. Pomyślał, czy by się nie przejść 
do Dziada, Dziad podobno miał nowe rewelacyjne prochy.  
Pomyślał, czy by nie zadzwonić do Anki, może się okaże, że 
już mu przebaczyła. Pomyślał wreszcie o umówionym nagraniu u 
Maniusia i to przeważyło. Przekręcił do niego do domu, bo 
wiedział, że studio stoi teraz puste. Maniuś potwierdził, 
podał godzinę: dziewiąta rano. Zyskawszy w ten sposób 
poczucie dobrze spełnionego obowiązku, przesunął Grabarz 
zwrotnicę swych myśli i przypomniał sobie, że jest głodny. W 
lodówce czarna dziura. A tu niedziela. Łazić po sklepach?  
Wydawać pieniądze? Szybko znalazł rozwiązanie: wprosi się do 
Marty.  
   Marta, jego w niczym doń niepodobna siostra, z zawodu - 
którego już, co prawda, nie wykonywała - instruktorka karate 
czy innej, równie filmowej sztuki walki, mieszkała w 
zabytkowej podmiejskiej rezydencji w środku prywatnego 
parku; tłumaczyła mu nieraz, kto i kiedy budynek ów wzniósł, 
jakie słynne persony w nim swego czasu mieszkały - ale 
Grabarz, jak należało się spodziewać, nic z tego nie 
zapamiętał. Złamawszy cztery lata temu podczas słono 
opłaconego przez klienta treningu jego kość piszczelową, 
rozkochała go w sobie doszczętnie, po czym zaciągnęła przed 
ołtarz - a ten klient to był brat współwłaściciela sporego 
banku, w efekcie Marta została obdarzona przez rodzinę i 
znajomych mianem milionerki i powszechnie przez nich 
znienawidzona. Co, rzecz jasna, nie przeszkadzało im jej 
wykorzystywać. Grabarz, na przykład, wizytował ją co jakiś 
czas jako dyżurną jadłodajnię oraz prywatną kasę pożyczkową, 
której, oczywista, nigdy nic nie oddawał. Szwagier i tak go 
darzył szczerą niechęcią od dnia wesela, na którym Grabarz, 
mimo usilnych protestów tamtego, wystąpił był ze swoją 
kapelą. Dość powiedzieć, że było to wesele naprawdę huczne.  
   - Wiesz co, ty po prostu jesteś niemożliwy.  
   - Nie zaczynaj znowu...  
   - Czy ty nie masz ani krzty ambicji? Godności, dumy?  
   - O Boże...!  
   - Nawet wysłuchać mnie nie możesz. Strasznie cię dręczę, 
prawda?  
   - Litości, nie przy jedzeniu, jeszcze się udławię albo co...  
   - Znowu nie chciało ci się ugotować jajka? Anka nie wróciła?  
   - Rodzonemu bratu będziesz wypominać te parę kanapek? - 
wymamrotał Grabarz pomiędzy jednym a drugim kęsem.  
   Nic nie odrzekła. Wodziła wzrokiem za Maciusiem; dziecko 
pełzało w trawie pod najbliższym klonem. Marta była w 
przewiewnej sukience na cienkich ramiączkach, wachlowała się 
gazetą. Tu, w sercu wielokolorowej mozaiki słońca i cienia, 
w poszumie śniętych drzew, tu, gdzie wiatr wydaje się dwa 
razy chłodniejszy, choć przecież i tak ciepły, a rozszemrana 
półcisza oślepiająco zielonego parku zniechęca do mówienia i 
myślenia, naturalnym stanem człowieka wydaje się być senny 
letarg. Nie widać stąd domu, nie widać ulicy; tylko trzy 
krzesła i stolik na miękkim trawniku - jesteście sami. To 
jeszcze nawet nie popołudnie, a panuje atmosfera 
sierpniowego wieczoru. Po co się kłócić, wszystko nieważne. 
Wsłuchaj się w przypływ powietrza, zapatrz w roztrzepotane 
liście...  
   Grabarz jadł, a Marta obserwowała dłubiącego w korze synka.  
   Dolał sobie soku i przysunął sałatkę. Uniósłszy na moment 
spojrzenie, spostrzegł, iż ona już nie Maciusiowi, a jemu 
się przygląda. Na dodatek przestała się wachlować.  
   Zrobił obrażoną minę.  
   - No co, głodny jestem...  
   Nic nie powiedziała. Przełknął, ale coś nieswojo się czuł.  
   - Jak ci się nie podoba, to powiedz, żebym się u ciebie nie 
pokazywał, i już mnie więcej nie zobaczysz. Hę? Marta?  
   Odłożyła gazetę, przesunęła dłońmi po nagich ramionach. 
Rozpoznał ten gest jako oznakę zamyślenia. Cholera, 
źle się dzieje, za ostro poszedłem, ona faktycznie 
może mnie wyrzucić.  
   - Spoko, już się zmywam; nie to nie, nie będę się wpraszał. 
A pamiętasz, mówiłaś...  
   Zamrugała, odwróciła wzrok. Coś zdecydowała. Nie mógł 
odczytać wyrazu jej twarzy.  
   - Robala żre - wskazał widelcem Maciusia.  
   Nie obejrzała się. Skontaktował: coś jest nie tak. Już nie 
spuszczał z niej oczu.  
   Wstała, obeszła stolik; była na bosaka, szła jak w tańcu, 
znał ten chód. Wyciągnęła do niego prawą rękę, spojrzał: 
pusta. A kątem oka dojrzał ruch lewej. Wrzasnął i rzucił się 
na trawę, strącając przy tym połowę zastawy ze stolika. 
Skoczyła za nim. Teraz widział: w dłoni lewej miała nóż, 
jeszcze z masłem na ostrzu.  
   - Marta! Rany boskie... - wypluł plaster kiełbasy z 
zaślinionych ust. - Co ty robisz?!!  
   Odtoczył się i w panice odraczkował w bok, ale i tak go 
dostała; nie zauważył tego ciosu, jedynie go poczuł - nawet 
nie ból: zapiekły chłód i coś jakby prąd płynący przez nogę. 
Z trudem wstał, zataczając się i podpierając o drzewo. 
Zerknął w dół: z lewej łydki, przez materiał dżinsów, 
wystawała jasno lśniąca stal tego noża stołowego. Zemdliło 
go.  
   Ale nie miał czasu na takie drobiazgi, Marta wciąż szła na 
niego.  
   - Jezu Chryste, co ja ci zrobiłem...? - jęknął żałośnie. - 
Czy ty już kompletnie zwariowałaś? Z nożem na mnie, z nożem? 
No popatrz, teraz na pogotowie będę musiał się wlec...  
   Ignorowała dźwięki.  
   - Martaaa!!  
   Złamałaby mu kark tym kopnięciem, gdyby się nie uchylił. Aż 
zadrżał pień drzewa.  
   Ze strachu zaniemówił. Nawet się nie oglądał, gnał przed 
siebie przez park z nożem w nodze; a teraz już go bolała, i 
to jak. Czuł ciepło krwi ściekającej do buta. Ale biegł. 
Słyszał tylko swój oddech, hałas poruszeń własnego ciała, 
odgłos walących w ziemię adidasów. Lecz kiedy dokulawszy do 
alejki przystanął, by złapać oddech - zobaczył, że Marta 
sadzi za nim przez park niczym jakaś cholerna sprinterka, z 
dzikim zacięciem na twarzy; ręce jak tłoki, nogi szybsze od 
spojrzenia, rozfurkotana sukienka - i po prawdzie chyba już 
by go dopadła, gdyby nie owo chybione kopnięcie. Dopiero go 
śmiertelne przerażenie chwyciło za gardło! Oszalała! Co 
robić, co robić! Sekundy, ułamki sekund.  
   Skoczył przez bramę na ulicę; ktoś jedzie, na środek, machać 
rękami, machać i krzyczeć, to jakieś ruskie w mercedesie, 
mordy knajackie, garnitury dyplomatów, zdumienie w zalanych 
w królicze ślepia oczkach.  
   - Na pomocz'! Na pomocz'!  
   
   Było światełko na sekretarce. Myślał, że to Marta dzwoniła 
przeprosić, wytłumaczyć się - ale to ten rąbnięty Henio 
Kościelny: znowu nalegał na natychmiastowy kontakt. Grabarz 
tylko sklął jego nagrany głos. Akurat zamierzał do niego 
dzwonić!  
   Obandażowaną ciasno od kolana po kostkę nogę oparł na 
poręczy fotela, sam wyciągnął się na kanapie, aparat położył 
sobie na brzuchu; gapił się tępo w sufit i słuchał "Marco the 
Marco" łomoczącego przez kolumny na cały regulator. Te mocne 
uderzenia głębokich, ciemnych basów uspokajały Grabarza. 
Mimo zaaplikowanych mu na pogotowiu prochów rozcięta łydka 
piekła jak diabli. W tym miał przynajmniej szczęście, że 
personel szpitala, zorientowawszy się, kto właściwie go w 
owym stanie do opatrzenia dowiózł, nie zadawał wielu pytań. 
Zabużańska rebiata z kolei też nie za bardzo potrafiła się 
po polskiemu wysłowić, mógł więc Grabarz pleść, co mu się 
żywnie podobało, i tak nikt nie wierzył ani jednemu jego 
słowu.  
   Dumał tak i dumał, krzywiąc się co przypływ ognistego bólu, 
aż w końcu zdecydował się i wykręcił numer matki. Długo nie 
odbierała. W końcu: 
   - Tak?  
   - To ja. Słuchaj, kiedy ty się ostatnio widziałaś z Martą?  
   - Mmm, parę dni temu. Bo co?  
   - Ona chciała mnie zabić.  
   - ...  
   - Mamo?  
   - Zadzwoń, jak wytrzeźwiejesz.  
   - Jestem trzeźwy!  
   - Znowu coś brałeś?  
   - Mamo, na litość boską, krew mam czystą jak niemowlę! Wiem, 
bo dopiero co wróciłem ze szpitala, wyjmowali mi wbity przez 
twoją kochaną córeczkę nóż!  
   - Co to ma być, żarty...?  
   - Nóż, kurwa, nóż!! Wbiła mi go w nogę!  
   - Nie wrzeszcz i nie klnij!  
   - Przepraszam - odetchnął - Mamo, proszę cię, dowiedz się, o 
co jej chodzi, ja nie rozumiem... Zadzwoń albo co... No, 
cholera, po prostu rzuciła się na mnie!  
   - Nie wierzę ci.  
   - Zadzwoń i się przekonaj - nalegał.  
   - Nie będę dzwonić, pojadę do niej. Czuję, że coś kręcisz. 
Nóż ci wbiła w nogę, też coś...!  
   - Do diabła, mamo...!  
   Ale już odłożyła słuchawkę.  
   Przez chwilę mamrotał szeptem ciężkie klątwy. W końcu się 
uspokoił. Przyszło mu do głowy czyby samemu do Marty nie 
zadzwonić; długo się wahał. Wreszcie wykręcił numer: 
przecież nic mu przez telefon nie zrobi. Swoją drogą - co 
jej wtedy na mózg padło...?  
   Sygnał buczał przeciągle, nikt nie odbierał. Po dwóch 
minutach zrezygnował. Lecz gdy tylko nacisnął widełki - 
aparat rozterkotał mu się pod dłonią.  
   - Co jest?  
   - Tu Henio. Czemuś nie zadzwonił?  
   O Boże.  
   - Henio, dajżesz ty mi wreszcie spokój, dobraa?  
   - Ale tylko wysłuchaj mnie, Grabarz. Jedno słowo.  
   - No?  
   - Hipnoza.  
   - ...  
   - Nie rozumiesz? Znam takiego jednego specjalistę, 
zahipnotyzuje cię elegancko, a ty sobie raz-dwa przypomnisz 
wszystko, co ci wtedy mówiłem. Kapujesz?  
   - Ty, człowiek, jesteś nienormalny. Musiałeś się czegoś 
nawdychać w tym swoim laboratorium. Sam się zahipnotyzuj.  
   - Nie bądź gnój, nie wystawisz mnie tak przecież...  
   Trzask i było po rozmowie; Grabarz miał dość.  
   - Jestem otoczony przez wariatów - powiedział na głos.  
   Pokulał do ustępu, bo z tego wszystkiego rozbolał go 
żołądek.  
    
   Ale Henio Kościelny był niezmordowany. Obudził Grabarza 
wściekłym telefonem o drugiej w nocy. Grabarz chciał 
zignorować dzwonek, lecz on odzywał się z małymi przerwami 
co chwila, oszukując automatyczną sekretarkę - i w końcu 
musiał się zwlec z wyra i przehalsować przez chaotycznie 
zabałaganione mieszkanie do aparatu.  
   - Henio - zachrypiał w słuchawkę - jeśli to znowu ty...  
   - Nie możesz teraz mi odmówić! - gorączkował się Kościelny. - 
Ta hipnoza to jedyny sposób! Nie wiesz, co się dzieje! My 
ciągle tu nad nim ślęczymy i...  
   - Ukręcę ci łeb.  
   - To jest jakiś pieprzony mutant, coś absolutnie nowego; on 
nie zabija, on wpływa na system nerwowy. Podłącza się do 
mózgu czy coś w tym stylu... jak jeden organizm 
wielokomórkowy; to jest bardziej skomplikowane...  
   - Henio, ty skurwysynu!!  
   Walnął w widełki i odłożył słuchawkę na bok, aby 
uniemożliwić mu urządzanie kolejnych nocnych pobudek. Temu 
facetowi, myślał wlokąc się z powrotem do łóżka, po prostu 
popieprzyło się w głowie od nieustannego płodzenia podobnych 
naukowych bredni; oni tam wszyscy, jeden w drugiego, zdrowo 
szajbnięci. Pewnie nawet się nie orientuje która godzina.  
   
   Schodził z drugiego piętra jak jakiś kaleka: noga w dół i 
druga do niej; i noga w dół, i druga do niej - tak stopień 
po stopniu. A jeszcze ta nieporęczna gitara w kanciastym 
futerale ciążyła mu na ramieniu i gniotła w bok. Prócz łydki 
bolała go głowa, jakby w jakimś zastarzałym kacu, chociaż 
nic nie pił. A suszyło go nieźle. Więc raczej nie był w 
najlepszym humorze.  
   Wyszedł z cienia cuchnącej klatki schodowej na oślepiające 
poranne słońce betonu - i ledwo ustał: jak pięścią między 
oczy.  
   - Cześć.  
   - Aria...?  
   Zaśmiała się. - O, widzę, że jednak zapamiętałeś.  
   Siedziała za kierownicą czarnego, dwuosobowego kabrioletu, 
jednego z tych cacek chińskiej produkcji zalewających Europę 
i Amerykę w tsunami bezczelnego dumpingu. Nosiła fioletowe 
okularki, obcisły czarny podkoszulek bez rękawów, spodnie 
moro, ciężkie glany. Smok prężył się drapieżnie na jej 
opalonym barku. Uśmiechała się do Grabarza.  
   Dłonie złożone swobodnie na małej kierownicy. Samochód 
mruczący tygrysio na jałowym biegu.  
   - Wybierasz się gdzieś? Podwieźć cię?  
   Już miał zaprzeczyć, ale łydka na nowo zapłonęła piekącym 
bólem, skrzywił się mimowolnie - i tylko skinął głową.  
   Klepnęła w skórzane siedzenie po prawej. - Wskakuj.  
   - Akrobatyki to ty po mnie nie oczekuj.  
   Znowu się zaśmiała. - No, nie bądź taki skromny...!  
   Nieświadomość własnych wyczynów z owej piątkowo-sobotniej 
nocy na powrót wywołała w nim niejasne poczucie winy: co ja 
wtedy robiłem? kim ja wtedy byłem?  
   Wgramolił się ostrożnie do wozu razem ze swą gitarą - wsunął 
ją między kolana: wystawała mu teraz ofuteralonym gryfem pod 
brodę.  
   - Dokąd?  
   Podał adres. Wskazała go autopilotowi i samochód ruszył; 
radar rozbuczał się uspokajająco, przygłuszając radio 
nadające relację na żywo z oblężenia przedszkola zajętego 
przez terrorystów z Armii Apokalipsy, zbrojnego ramienia 
Partii Eschatologicznej. Gładko wyjechali na osiedlową 
przelotówkę, nawet niezbyt zatłoczoną. Kabriolet sunął po 
asfalcie niczym deska surfingowa na wznoszącej się fali.  
   Grabarz bezwolnie zezował na ostre wzgórki brodawek 
piersiowych Arii wyglądające, jak krystaliczne skrzepy pod 
ciemnym materiałem podkoszulka. Ów srebrny łańcuszek spływał 
jej z szyi między wysokie piersi, ginąc w miękkim cieniu. 
Ona nie musiała patrzyć na drogę i w końcu pochwyciła w 
fioletowych taflach swych okularów pożądliwe spojrzenie 
Grabarza.  Odbijał się on w tych szkłach akwarelowym 
rozlewiskiem onirycznej wizji naćpanego surrealisty.  
   - Tak zaraz z rana?  
   - Skąd wiedziałaś, gdzie mieszkam?  
   - Sam mi powiedziałeś.  
   - Powiedziałem ci? Niby kiedy?  
   - A jak myślisz?  
   Dotarli do skrzyżowania z sześciopasmową obwodnicą, ale Aria 
coś pokombinowała przy autopilocie, szarpnęła kierownicą - i 
skręcili w lewo.  
   - Co jest?  
   - Chcesz się wlec przez korki centrum?  
   - Może trochę zwolnisz...  
   - Spoko, wyluzuj się, przepisów nie łamię.  
   Nie bardzo wiedział, które właściwie przepisy ma na myśli. 
Ani ona, ani on nie zapięli pasów. Radar co chwila gwizdał 
ostrzegawczo, gdy zbliżali się na zakazaną odległość do 
innych samochodów. Wyprzedzała je ciasnymi zakosami niczym 
na torze wyścigowym. Przypomniał sobie szklankę gorącej 
herbaty na jej udzie. Trzask szkła pod jej nagą stopą. 
Zaczął się pocić. Piersi Arii wyleciały mu z głowy, już nie 
zerkał w bok. Zaparł się mocniej nogami. Oto najeżdżali na 
zderzak tira. Aria docisnęła gaz i Grabarz zachwiał się w 
swoim ateizmie.  
   - Słuchaj, czy ty...  
   Uśmiechała się. Piękne, białe zęby. Przecież całował te 
wargi, czuł ich wilgotną czerwień.  
   - Ja cię proszę...  
   Zjeżyły mu się włosy na karku: wyłączyła całkowicie 
autopilota. Radar jęknął i umilkł. W radiu grzmiała 
strzelanina. Szyba z neopleksi jęła się przekształcać przed 
ich oczyma, by dostosować swą geometrię do aerodynamiki 
wyższych prędkości. Klaksony wymijanych samobójczo aut wyły 
wokół nich dopplerowsko mutując w pędzie.  
   Ciepła dłoń Arii wylądowała wtem na udzie Grabarza. 
Zacisnęła palce na jego desperacko naprężonych mięśniach. 
Nawet się nie obejrzał, teraz czuł tylko strach.  
   W końcu odetchnął, bo dojeżdżali do mostu i wtłoczeni w 
sznur zwalniających samochodów, chcąc nie chcąc, sami 
musieli zwolnić.  
   Wdepnęła hamulec. Rzuciło Grabarza na deskę. Ona nawet 
zwalniała wbrew prawu.  
   Wciąż się uśmiechała i w innych okolicznościach naprawdę 
byłby w stanie pokochać ją za ten uśmiech.  
   - Bałeś się?  
   Zaszeptał niezrozumiale.  
   Nachyliła ku niemu głowę. - Co?  
   - Kurwa żeż twoja mać... - mamrotał zagapiony tępo przed 
siebie.  
   Odchyliła się w fotelu, zaśmiała. Potem obróciła się do 
Grabarza i pstryknęła paznokciem w fioletowe szkiełko swych 
okularów, ściągając w ten sposób jego uwagę; a wciąż 
przecież sunęli ku mostowi siedemdziesiątką.  
   - Zastanawiałeś się kiedyś, czym jest śmierć?  
   - Taa, właśnie przed chwilą.  
   - Nie żartuj sobie. Spójrz na mnie.  
   - Ja wysiadam, okay?  
   - Spoko. Nie szalej. Spójrz na mnie. Muszę ci coś 
powiedzieć.  
   Już byli na moście i udałoby się jej, gdyby nie wrodzony 
oportunizm Grabarza. Na złość jej szarpał się z klamką, choć 
dobrze wiedział, że drzwiczki są blokowane automatycznie i 
póki pojazd znajduje się w ruchu, nie można ich otworzyć. 
Ale nie chciał ulec Arii w żaden sposób. Nie patrzył na nią, 
patrzył gdzieś w prawo. I zareagował wciąż jeszcze nie 
pojmując, co właściwie widzi, a widział najeżdżającą na nich 
z nagła żelazną barierkę mostu.  
   Nie miał tchu na krzyk. Poderwał się, chwycił za tłoczenia 
karoserii, podciągnął nogi. Aria próbowała go złapać: 
zacisnęła palce na nogawce jego spodni, potem bucie - ale 
się wyszarpnął, chociaż ciągnęła mocno. Nawet zdążył ją 
kopnąć, lecz już nie zobaczył gdzie, bo wierzgał w tył, a 
wypadłszy z samochodu na beton doznał kilkusekundowego 
zamroczenia i miał przerwę w rejestracji obrazów i dźwięków. 
Cisnęło go w przód i o balustradę, która z jakiegoś powodu 
drżała niczym potrącona struna.  
   W tej chwili bolało go wszystko, był jednym wielkim sińcem - 
o całości swych kości wnioskował z faktu, że w ogóle udało 
mu się chwiejnie stanąć na nogi. Potrząsnął głową. Powoli 
odzyskał wzrok. Spojrzał. Szczęka mu opadła.  
   W barierce ograniczającej z prawej strony, wzdłuż wąskiego 
chodnika, wyasfaltowaną nawierzchnię mostu ziała 
kilkumetrowa dziura. Sama barierka wywinęła się na 
zewnątrz i ku dołowi w dwóch dziko łopoczących stalowych 
wstęgach, z których leciały jeszcze małe odłamki betonu w 
brudną kipiel rzeki. Gięta stal jęczała ludzkim głosem. 
Kierowcy przejeżdżających obok pojazdów mimowolnie zwalniali 
i gdyby nie absolutny zakaz zatrzymywania się na moście, 
Grabarz znajdowałby się już w sercu sporego korka, w środku 
rozgorączkowanego tłumu.  
   Ostrożnie oparł się o balustradę i spojrzał w dół. Czarny 
kabriolet Arii stanowił już tylko prostokątny cień pod 
brunatną powierzchnią uspokajającej się wody; jeszcze jednak 
szły po niej nieregularne kręgi scentrowane w miejscu upadku 
wozu do rzeki.  
   Moja gitara, jęknął w duchu. Potem pomyślał: Aria - ona się 
zabiła! Ponownie spojrzał. Ale nikt nie wypływał. Niknący w 
ciemnej głębi samochód puszczał ostatnie bańki powietrza. 
Przecież to kabriolet, skonstatował; nie uwięzła w nim. 
Jakby miała wypłynąć, to by już wypłynęła. Jasny szlag. Ona 
była zwyczajną samobójczynią. "Zastanawiałeś się kiedyś, czym 
jest śmierć?" To się dopiero nazywa głód wiedzy.  
   Spieprzać stąd i nie oglądać się za siebie. Zaraz zjawią się 
gliny. Zacznie się kołomyja. A Maniuś? Boże, Maniuś do 
spółki z Bojo obedrą mnie ze skóry! Może jednak ma w studiu 
jakąś wolną, w miarę zdrową basówkę...  
   Zaklął i, starając się nie kuleć, czym prędzej odmaszerował 
z miejsca wypadku.  
   
   Już dochodząc do skrzyżowania, przy którym mieściło się 
Maniusiowe studio nagrań, wiedział Grabarz, że jest mocno 
spóźniony: naścienne ekranowe tapety reklamowo-ogłoszeniowe 
podawały między innymi aktualną datę i godzinę i była to 
godzina dziewiąta czterdzieści dwa. Więc spieszył się, nie 
oglądał na boki. I tak w owym dźwiękowym i wizualnym chaosie 
rozregulowanego ruchu ulicznego nic by nie zauważył po 
jednym krótkim rzucie oka - to już trzeci dzień, jak 
municypalny system komputerowy został sparaliżowany przez 
wenezuelski wirus entropijny o wiele mówiącej nazwie 
Barbarian Forever, co między innymi spowodowało zawieszenie 
pracy sieci kontroli ruchu ulicznego. Niechęć Arii do 
zapuszczania się wozem w centrum miasta nie wzięła się 
z niczego.  
   Było zatem tak, że Grabarz widział i słyszał aż tyle, iż w 
istocie nie widział i nie słyszał nic. Zresztą wszystkie 
pozostałe bodźce przytłumiał mu ból nogi oraz świeżych 
obtłuczeń. Mógł więc mówić wyłącznie o swym osobistym 
szczęściu, ślepym trafie, przypadku.  
   Kula poszła pół metra za wysoko i z przodu, rykoszetując z 
mrożącym krew w żyłach wizgiem od stalowej ramy okienka 
budki z lodami. Lodziarz wychylił się, spojrzał. Parę osób 
przechodzących mimo zwolniło kroku i obejrzało się, ktoś coś 
mruknął. Nikt nie usłyszał huku wystrzału. Nikt nie zobaczył 
strzelca. Nikt w ogóle się nie zorientował, że był to 
właśnie strzał.  
   Dopiero wrzaski ulicznego tłumu po drugiej stronie 
skrzyżowania skierowały ich spojrzenia w odpowiednim 
kierunku. Chwilę trwało, nim zorientowali się w sytuacji, bo 
ludzie bliżsi centrum zdarzeń gnali już odeń na złamanie 
karku, wrzeszcząc lub nie, zgięci w pół, potykający się o 
własne stopy; niektórzy po prostu padali na ziemię, kryjąc 
głowę dłońmi; kierowcy wyskakiwali z samochodów nie 
zaprzątając sobie głowy hamulcami albo po prostu skręcali 
gdzieś w bok, na chodnik, za stragan, w boczną uliczkę; 
czarna furgonetka rąbnęła w słup ogłoszeniowy; jakaś babcia 
zemdlała; Murzyn na rowerze pomylił hamulec tylni z przednim 
i wykopyrtnął się efektownie przez kierownicę w środek 
kwietnego klombu przykrytego obracającymi się statecznie 
wodnymi skrzydłami zraszacza; dzieci zaś pokazywały sobie to 
wszystko palcami i wybuchały piskliwym śmiechem. Ludzie byli 
już przeszkoleni w prawidłowym reagowaniu na terrorystyczne 
akcje, odruchy w każdym razie mieli jak komandosi.  
   - Co się dzieje?! - krzyknął Grabarz do lodziarza, padłszy 
plackiem za rogiem budki.  
   - Strzelają się! - odwrzasnął lodziarz.  
   - Kto?!  
   - A bo ja wiem?! To glina z drogówki wali!  
   Znowu wizgnął rykoszet, dosłownie pomiędzy palcami 
przyciśniętej do betonu dłoni Grabarza.  
   - O kurwa...!  
   - Wiej pan stamtąd, do cholery! - poradził wąsaty lodziarz, 
uchylając ponad głowami drzwi swej budki, co dało Grabarzowi
możliwość bezpiecznego powstania na nogi za tą prymitywną 
osłoną i skręcenia w wąską przecznicę, którą przed momentem 
przegalopowało kilkadziesiąt ludzi o bardziej rozwiniętym 
zmyśle orientacji przestrzennej.  
   Już biegnąc, usłyszał Grabarz trzy szybkie pacnięcia 
pocisków w pchnięte przez lodziarza drzwi - i odruchowo 
obejrzał się: w owym ułamku sekundy zobaczył jeszcze, 
patrząc na przestrzał budki, ujętą w prostokątne ramy jej 
przeciwległych okienek, zastygłą w klasycznej pozycji 
strzeleckiej - postać policjantki z drogówki, w 
ciemnogranatowym mundurze i tych absurdalnie wielkich 
białych rękawicach funkcjonariusza kierującego ruchem, jak 
mierzy do niego ze swego stanowiska na środku skrzyżowania, 
ponad jezdnią, chodnikiem, trawnikiem i przez budkę z 
lodami, przymrużywszy jedno oko, a spojrzenie drugiego 
układając wzdłuż linii muszki i szczerbinki wzniesionego 
służbowego pistoletu, którego lufa celuje czarnym swym 
wylotem prosto między oczy przerażonego, nic nie pojmującego 
Grabarza.  
   
   - Co tam się działo? - spytał barman wchodzącego do kafejki 
Grabarza.  
   Grabarz spojrzał nań jakby nie wiedział, o co chodzi, 
choć lokal mieścił się nie dalej jak sto metrów od 
feralnego skrzyżowania i wszystkich dwudziestu aktualnych 
klientów o niczym innym nie mówiło, jak o owych zamieszkach, 
których miejskie echo szło przez aglomerację z szybkością 
niewiele ustępującą szybkości biegnącego człowieka.  
   - Wypadek jakiś był? - naciskał barman - A może to wreszcie 
włączyli z powrotem sygnalizację?  
   - Nie wiem - odmruknął Grabarz sadowiąc się przy stoliku w 
kącie; łapał właśnie oddech. - Wszyscy uciekali, uciekłem i 
ja. Piwko jakieś poproszę.  
   Wyciągnął się na drewnianej ławie, wyprostował zmaltretowaną 
nogę i przymknął oczy. Wszystko w nim drżało. Lał się z 
niego pot przerażenia, zmęczenia i bólu. O Maniusiu nie 
myślał, o Maniusiu zapomniał, położył na nagraniu krzyżyk. 
Przepadło. Nieważne. Myślał o sobie i płakać mu się chciało.  
   Mój Boże, ja wpadłem w środek jakiejś ludlumowskiej 
historii, gdzie się obejrzę, każdy chce mnie zabić, może i 
barman dosypał czegoś do piwa, czemu ta para tak się gapi, 
czy ktoś mnie nie ściga, zresztą i tak nie mam już siły, 
Boże drogi, o co tu chodzi, czemu ta pieprzona policjantka 
waliła do mnie z pistoletu w środku miasta, na oczach tłumu, 
nie zważając na przechodniów, co się dzieje, co się 
dzieje...  
   - ...poszukiwany jako podejrzany o spowodowanie śmierci 
Marii Nowak, lat dwadzieścia, dziś w godzinach rannych...  
   Radio szło obowiązkowo niemal na cały regulator; spiker 
powtórzył komunikat i Grabarz usłyszał wyraźnie 
wypowiedziane swoje imię i nazwisko oraz krótki rysopis, po 
prawdzie niewiele opisujący. Potem ryknęła "Factory of Joy". 
Wydawało się, że nikt w pubie nie zwrócił uwagi na 
wyrecytowany właśnie list gończy. Tylko Grabarz przeżył mały 
zawał serca.  
   Przez blisko kwadrans był po prostu niezdolny do logicznego 
myślenia. Siedział nieruchomo przed pełną, nietkniętą 
szklanicą piwa, pocił się ciężko, z trudem oddychał i 
wytrzeszczał oczy w przestrzeń przed sobą. Gdyby ktoś 
go dotknął, chyba by wrzasnął. Był śmiertelnie blady. 
Dobrze, że nie przyszło mu do głowy napić się tego piwa, 
rozlałby bowiem całe od chorobliwego dygotu swej dłoni.  
   Pierwsza w miarę składna myśl była rozpaczliwym 
zaprzeczeniem rzeczywistości: policja nigdy nie reaguje tak 
szybko! Nie minęły wszak ani dwie godziny od samobójczej 
śmierci Arii, a tu już komunikat w radiu. Policja w ogóle 
nie miała powodu, by połączyć Grabarza z Arią. Gitara nie 
była podpisana. Odciski palców zmyła woda. Nikomu o Arii nie 
mówił. Tam na moście nie spostrzegł żadnych świadków 
wypadku.  
   Żalił się dalej: ta policjantka nie miała prawa tak po 
prostu strzelać do niego, przecież on nie posiadał broni, 
powinna podejść i zakuć go w kajdanki. Pewnie wyleją ją za 
to. Narażanie życia przypadkowych świadków. Nieuprawnione 
użycie broni. W miejscu publicznym. Próba zabójstwa jakby 
nie było.  
   Potem zaś opadło go owo straszliwe niezdecydowanie ofiary 
zapędzonej pomiędzy urwiska wyłącznie złych wyborów: co 
robić, co robić, co robić...?  
   Samemu zgłosić się na policję? A jak zabiją...? Zabiją, jak 
ta z drogówki chciała...? To bez sensu. Paranoja. Jakiś 
pieprzony spisek, czysty Ludlum.  
   No ale przecież w końcu ktoś go rozpozna, zgarną go, to 
tylko kwestia czasu. Czas. Ja nie mam czasu nawet na to, 
żeby się w spokoju zastanowić nad sytuacją. Naradzić z 
adwokatem. Adwokat! Tak, to byłoby dobre posunięcie. Trzeba 
jakoś zdobyć te parę godzin wytchnienia...  
   I wówczas Grabarz doznał klasycznego olśnienia, iluminacji 
najwyższej klasy: Henio Kościelny! Jeśli się tylko zgodzę na 
tę jego hipnozę, to osobiście przyjedzie i zabierze mnie, 
gdzie chcę, nawet do swojego laboratorium, nie będzie o nic 
pytał, nic go wszak tak naprawdę nie obchodzi poza 
ukochanymi wirusami, to monomaniak, ostatni człowiek w 
mieście, który by się dowiedział, że jestem poszukiwany 
przez gliny, chociażby wszystkie gazety od tygodnia trąbiły, 
żem drugi Kuba Rozpruwacz! Henio, mój wybawco...!  
   Poruszył głową, dojrzał automat telefoniczny zamontowany 
nie opodal na ścianie. Teraz trzeba wstać, powiedział sobie; 
wstać, podejść, wrzucić monetę, wystukać numer... O Boże, 
numer! Za cholerę go sobie nie przypomni, nigdy nie miał 
pamięci do liczb. Trzeba wpierw zadzwonić na informację. No 
dobrze, ale jaki jest numer informacji...? Musi spytać 
barmana.  
   Wykonał to wszystko. Niestety, o ile jeden element planu - 
ustanie przy telefonie - okazał się jedynie trudny do 
wypełnienia, to kolejny był już czystą niemożliwością.  
   - Świetnie pana rozumiem, ale musi mi pan powiedzieć, jak się 
nazywa ten instytut. Czy on w ogóle ma w nazwie słowo 
"instytut"? Nie wszystkie tego typu placówki stosują tę 
terminologię.  
   - Instytut naukowy - upierał się zdesperowany Grabarz - 
Badają tam wirusy.  
   - Rozumiem, wirusy. Ale, widzi pan, ja mam oddzielny plik 
dla laboratoriów przyszpitalnych, oddzielny dla placówek 
badawczych przy uczelniach, oddzielny dla rządowych, 
oddzielny dla prywatnych, ponadto pana znajomy może pracować 
w jakiejś fundacji... - kontynuowała panienka z informacji.  
   Grabarz, oparty spoconym czołem o zimny plastyk wtłoczonego 
w ścianę pubu aparatu, doznawał tymczasem mąk iście 
piekielnych.  
   - Proszę przyjąć, że to instytut rządowy - jęknął.  
   - Rozumiem - powtórzyła. - To ogranicza naszą listę do 
pięćdziesięciu sześciu pozycji. Jest pan pewien, że nie 
wybierał na ich centrali wewnętrznego?  
   - Jestem pewien. To linia bezpośrednia.  
   - To co, podyktować panu te wszystkie numery?  
   Poddał się. Ostatecznie zrozpaczony wrzucił następną monetę 
i wystukał z trudem zapamiętany przed minutą numer domowy 
Henia.  
   Jak należało się spodziewać, odezwała się automatyczna 
sekretarka.  
   - Mieszkanie Henryka Kościelnego - rzekł Henio z taśmy - 
Aktualnie puste. Wiadomość pilną proszę nagrać po usłyszeniu 
sygnału, wiadomość pilniejszą proszę mi przekazać pod numer 
dwa trzy jeden zero zero dziewięć siedem zero, tam bowiem 
najpewniej przebywam. Dzięki.  
   Bóg istnieje, orzekł Grabarz, pospiesznie zapamiętując drugi 
ciąg cyfr. Jeszcze jedna moneta, jeszcze raz stukot palca po 
sensorycznej klawiaturze.  
   Przez długą chwilę wsłuchiwał się w przeciągły sygnał 
oznaczający, iż tam w instytucie nikt nie chce podnieść 
słuchawki. No odbierz, odbierz, zaklinał Kościelnego w 
myśli.  
   W końcu: 
   - Nie teraz!  
   - Henio? Nareszcie! To ja, Grabarz.  
   Milczenie; tylko szybki oddech Kościelnego.  
   - Zgadzam się na tę twoją hipnozę, słyszysz? Zgadzam się!  
   - Słuchaj... To bardzo ważne... - wirusolog urwał. Potem 
dobiegły Grabarza ze słuchawki jakieś hałasy, zgrzyty, 
pogłos czyjegoś krzyku, coś jakby uderzenie metalu o metal.  
   - Henio, do diabła, co się dzieje? Chciałeś, żebym się 
poddał hipnozie; no więc jestem gotów. Teraz, zaraz. 
Odpowiedz!  
   Tam w instytucie Kościelny podniesionym głosem wydawał komuś 
polecenia - a raczej gniewne rozkazy - widocznie jednak 
zasłonił przy tym mikrofon telefonu, bo Grabarz nie rozumiał 
poszczególnych jego słów, choć sam ton wypowiedzi Henia był 
wysoce niepokojący. Pobrzmiewała w nim panika.
   Niespodziewanie krzyknął w słuchawkę słowo skierowane bez 
wątpienia do Grabarza: - Uciekaj!  
   - Co?  
   - Uciekaj, Grabarz; ty musisz przeżyć!  
   I znowu jakieś hałasy, krzyki.  
   - Co tam się dzieje?  
   Nagle wyrwał się z głośnika słuchawki Grabarza ryk niemal 
zwierzęcy, rozedrgane zawodzenie mordowanej istoty; na 
wydanie podobnego dźwięku można się zdobyć tylko raz w 
życiu. Grabarz instynktownie, gwałtownym ruchem, odsunął 
słuchawkę od ucha.  
   - Jezu Chryste... - szepnął z niej głucho Kościelny.  
   Pomimo wszystko, pomimo swej dezorientacji i pomimo rozpaczy 
i strachu w głosie Kościelnego, Grabarz nie zamierzał 
rezygnować.  
   - Henio, zabierz mnie natychmiast... - zaczął z wysiloną 
stanowczością.  
   Wirusolog przerwał mu brutalnie. Prawie krzyczał, a mówił 
jeszcze szybciej niż zazwyczaj.  
   - To antyvordaki, słyszysz? Antyvordaki! One odziaływują nie 
na mężczyzn, a na kobiety! Zmutowały i wydostały się; 
przenoszą się drogą powietrzną; ja jestem nosicielem i 
wszyscy, którzy pracowaliśmy przy nich, ale ja pierwszy, 
byłem nim już w czwartek, nie wykryliśmy w porę tej 
awarii... Uciekaj! One... O kur-rrr-aaaaaarrrgh...! - Stukot 
słuchawki uderzającej o coś twardego. Jeszcze cichnące 
rzężenie Henia. Szelest poruszeń czyjegoś ciała. Echo 
odległych głosów. Znowu przesunięcie słuchawki; ktoś ją 
podnosi. Grabarz nie wytrzymał i w panice cisnął na widełki 
swoją.  
   Złapawszy oddech, odwrócił się od aparatu i oparł plecami o 
ścianę zimną nawet przez przesiąknięty potem materiał 
koszuli. Widział teraz całe wnętrze pubu. Znajdowało się w 
nim siedem kobiet. Cztery patrzyły na niego.  
   
   Poniedziałkowy wieczór, centrum miasta; on i one.  
   Świetnie wiedział, że oszalał. Bo to musi być obłęd, świat 
rzeczywisty nie może tak po prostu trzasnąć i rozpaść się na 
kawałki. Nie ma takiego prawa. A w paranoję, manię 
prześladowczą, monotematyczne urojenia popaść jest bardzo 
łatwo. Przecież to żywy koszmar megalomańskiego mizoginisty; 
są na to jakieś naukowe nazwy, ale nie znam ich. Gdybym 
tylko mógł wydostać się ze swego snu... lecz właśnie nie 
mogę. A on jest taki realny. Noga wciąż boli. Strach aż pali 
wnętrzności. Ja nigdy, nawet jako dziecko, nigdy nie 
marzyłem, żeby być tajnym agentem, szpiegiem przebiegłym - a 
na co mi przyszło?  
   Jak dywersant w obcym kraju - cieniami, parkami, 
nieoświetlonymi ulicami, kryjąc twarz, odwracając wzrok, 
uciekając w ciemność. I nieustannie przerażony. Że któraś go 
rozpozna. Bo teraz już za zarażoną uważać powinien każdą. 
Nie sposób rozróżnić. Od czwartku... drogą powietrzną... To 
mogło być już pół miasta, ta pandemia rozprzestrzenia się 
coraz szybciej, zagrożenie narasta w postępie geometrycznym.  
   Skulony w wieloliściastym cieniu zarośniętej jarzębiną 
parkowej ławki, rozważał przeszłe nieszczęścia. Aria. Aria. 
Ona jedna prawdę mi powiedziała: "Ciebie biorę". Nie pamiętam 
tamtej nocy, lecz wnosząc z szybkości, z jaką wirus 
zaatakował mózg Marty, to już nie z Arią się kochałem. 
Dlaczego wtedy mnie nie zabiła? Dlaczego pozwoliła mi wyjść?  
   Bo wówczas jeszcze nie wiedziała, co takiego rzekł mi owego 
wieczoru w "Jamie" świętej pamięci Henio Kościelny. To ta 
ruda kelnerka z "Podziemia" podsłuchała naszą rozmowę. Ale 
podsłuchała również, że mam amnezję. No, a potem Henio 
wymyślił hipnozę i Marta usiłowała mnie zarżnąć nożem do 
masła. Jednak wówczas, za pierwszym naszym spotkaniem, Aria 
była chyba jeszcze szczera.  
   Lecz co takiego właściwie robi z nimi ów wirus? Wygląda 
jakby czynił z nich telepatki: Marta zaraziła się wszak 
bezpośrednio ode mnie, a minutę później już wiedziała, że 
musi mnie zabić. Co takiego on z nimi robi, że bez 
mrugnięcia okiem zdolne są zamordować rodzonego brata? Że 
nie wahają się poświęcić samych siebie? Aria - ona do końca 
się uśmiechała, a to nie był sztuczny uśmiech; żadnego 
napięcia na gładkoskórej twarzy, konwersowała swobodnie już 
skręcając z mostu w rzekę. Byle mnie zabić. Mentalność 
kamikaze. Co on z nimi robi...?  
   To wszystko przecież dlatego, że ja wiem, jak go zniszczyć. 
Mam to w głowie. Johnny Mnemonic. Jasny szlag - to musi być w 
takim razie świadomość i inteligencja wirusa, nie ich. Ale 
wirusy nie są świadome, nie posiadają inteligencji. Co 
takiego na ich temat mówił Henio? Trudno nawet powiedzieć, 
żeby one żyły, sprawiają tylko takie wrażenie. W każdym 
razie nieźle im to wychodzi. Bo kto w rzeczywistości teraz 
myśli - antyvordaki czy same kobiety? Kobiety, oczywiście; z 
antyvordakami w mózgu. I czyja to świadomość - antyvordaków 
czy kobiet? Kobiet, oczywiście; zdominowanych przez 
antyvordaki. Ha, ładnie to brzmi...  
   Nie oszukuj się: ty po prostu nie wiesz, co się dzieje. 
Możesz tak sobie spekulować, ale przecież nigdy nie zajrzysz 
w głąb ich myśli. A chociażbyś zajrzał - w jaki sposób 
rozpoznasz różnicę pomiędzy teraz a wtedy? Czyżbyś 
kiedykolwiek naprawdę rozumiał kobiecy umysł? Te spowodowane 
przez wirusa zmiany mogą być doprawdy minimalne, to może być 
nawet skutek uboczny jakiejś jego innej, zdegenerowanej 
funkcji. Spójrz prawdzie w oczy: one mogą się szczerze 
cieszyć z zarażenia antyvordakami, mogą być za to wdzięczne, 
same z siebie; teraz boją się utracić, co zyskały i po prostu 
się bronią. Telepatia; a skąd wiesz, co jeszcze potrafią? 
Wyzwoliły się, nie wrócą do klatki. To emancypacja 
absolutna: nie stosują się już nawet do reguł 
człowieczeństwa, zrzuciły i ten gorset.  
   Jednakże wciąż są to przypuszczenia, nic więcej. Bo może, 
mimo wszystko - to jedynie wirus przemawia przez ich słowa i 
uczynki. Może to jego wola. Nie ich. W końcu - ja je 
zarażałem. To jest - choroba. One są - chore.  
   Lecz i w to nie wierzył. W gruncie rzeczy niewiele go 
obchodziły te semantyczne rozróżnienia. Bał się. W tej 
konkretnej chwili Grabarza tylko Grabarz obchodził.  
   Myślał: tę policjantkę z drogówki to przecież nie ja 
zaraziłem. Wsiadłem do wozu Arii, podałem jej adres studia 
Maniusia - i wówczas znały go już wszystkie z wirusem we 
krwi. Znajdująca się najbliżej studia podeszła na 
skrzyżowanie i dmuchnęła policjantce w twarz. A potem 
zapewne skręciła do samego studia. Kto wie, co bym w nim 
zastał, gdybym jednak zdecydował się tam pójść?  
   Bo to jest spisek i inaczej o tym nie mogę myśleć. Kobiety 
chcą mnie zabić. Podczas gdy ja tak tu sobie siedzę, trzęsąc 
się ze strachu, wirus przenika w kolejne setki organizmów. 
Czas działa przeciwko mnie. Ile dni potrzebuje na dotarcie 
do ostatniego zakątka Ziemi? Jest chyba na to jakiś wzór... 
Oj, zdziwią się selenonauci wróciwszy z księżycowych baz na 
Ziemię. To znaczy męska część lunariańskiego personelu.  
   Czas działa przeciwko mnie i nie powinienem o tym ani na 
moment zapominać. Coś zrobić trzeba. Przecież nie mogę tak 
pokornie czekać na śmierć.  
   Ale po prawdzie nie wiedział, co innego mu pozostało. Bał się 
i strach blokował mu myśli, czopował wyobraźnię. W końcu 
wstał z ławki, ruszył alejką ku wyjściu z parku - lecz wciąż 
pojęcia nie miał dokąd i po co idzie.  
   Zatrzymał się w cieniu pod konarami ostatniego drzewa; kilka 
metrów dalej, za pustym chodnikiem, co jakiś czas przesuwało 
się powoli jedno i drugie auto. Noc w dzielnicy rozrywki: 
stare neony, kurwy pod ścianami, alfonsi w bramach, drug 
dealerzy we własnych samochodach, pogłos dzikiej muzyki z 
podziemnych, nielegalnych dyskotek. Wiatr przyniósł 
zdradziecki zapach palonej nikotyny, Grabarza zakręciło w 
nosie. Zamrugał, przetarł oczy. Starał się nie wykonywać 
szybkich ruchów, modlił się, by nikt go nie zauważył. Miał 
nadzieję na szybkie złapanie przejeżdżającej tędy taksówki, 
wsiadłby, krzyknął adres, zamachał banknotem i już by go nie 
było. Musi tylko wpierw przyjrzeć się dobrze kierowcy, bo 
nie daj Boże trafi na taryfę prowadzoną przez kobietę, a to 
byłby zimny koniec.  
   Chcąc nie chcąc obserwował leniwiące się pod ciemnymi murami 
przeciwległych budynków prostytutki. Czy one też są już 
zarażone? Czymś tam na pewno - ale czy są już zarażone w 
ostatecznym tego słowa sensie? Nie potrafił myśleć o niczym 
innym. Jaskrawe, wielokolorowe ubrania tylko podkreślały 
obcość tych istot. Krok, gesty, grymasy twardo 
omakijażowanych twarzy - one jak stwory z innej planety. 
Odległość i szum miasta zagłuszały dźwięki, zdany był 
Grabarz wyłącznie na obraz, prześwietlany co i raz 
reflektorami samochodów, błyskami reklam, migotaniem 
psujących się neonów. Zmieniał się kolor skóry owych 
stworzeń, zmieniała barwa włosów. Odprawiały swój rytuał z 
nieludzką wytrwałością.  
   Przyszło mu do głowy, że mógłby podzwonić po kumplach. Ale 
to samobójstwo. One wiedzą doskonale, do kogo by zadzwonił w 
pierwszym rzędzie, nie zlekceważyłyby tej możliwości, z 
pewnością już obstawiły każdego jego znajomego. Na dodatek 
kontrolują przecież wszelkie centrale i urzędy telefoniczne, 
zlokalizowałyby Grabarza w kilka sekund.  
   Znowu zwątpił. Zaklął gorzko w myśli. Ja nie mam 
najmniejszych szans, dopadną mnie tak czy owak. Jestem 
skazany.  
   Spostrzegł szczupłego bruneta podchodzącego doń chodnikiem z 
lewej. Facet przyglądał mu się sponad obracanego delikatnie 
pomiędzy palcami papierosa.  
   Grabarz spanikował. List gończy! Jam morderca Arii! 
Mężczyzna równie dobrze jak kobieta może wydać mnie glinom! 
A po tych feministycznych ustawach równo połowa policji to 
kobiety.  
   Chciał uciec, skoczyć w krzaki, skryć się w ciemności parku 
- lecz brunet był już zbyt blisko. Niech przejdzie, 
zdecydował. Może mnie nie pozna.  
   Ale gość wyraźnie kierował się prosto ku niemu; co prawda, 
nie spieszył się, lecz wciąż nie spuszczał z Grabarza oczu. 
I Grabarz skoczyłby w krzaki mimo wszystko, gdyby nie 
dostrzeżony w perspektywie ulicy, świecący mdło napis TAXI 
na dachu zbliżającego się volvo.  
   Wciąż usiłował natręta ignorować, choć było to już 
niemożliwe: przystanął facet krok od Grabarza - o dłoń niższy, 
w gustownej kurteczce, ćmiący papierosa w statecznym 
zadumaniu - i wydmuchiwał mu dym prosto w twarz.  
   Taksówka była coraz bliżej.  
   - Czy my się przypadkiem skądś nie znamy? - spytał brunet.  
   Grabarz tymczasem gapił się na przednią szybę volvo, 
usiłując dojrzeć twarz kierowcy, i nie odpowiadał. Musiałby 
odchrząknąć, gdyby chciał coś rzec, bo ze strachu całkowicie 
zaschło mu w ustach i gardle.  
   - Tak mi się coś wydaje... - mruczał brunet, odrzuciwszy i 
przydeptawszy peta.  
   Grabarz postąpił krok w przód i jął gwałtownie wymachiwać 
ręką. Volvo hamowało.  
   Coś mu błysnęło z lewa, zerknął: ostrze sprężynowca. Brunet 
skoczył ku niemu, jasna klinga pobłyskująca ostro w 
światłach reflektorów zatrzymującej się taksówki zakreśliła 
szeroki łuk, mijając o centymetry gardło walącego się na 
bruk w niezgrabnym uniku Grabarza. Brodaty taksiarz wcisnął 
klakson.  
   Grabarz wrzeszczał, klakson wył, kurwy szyderczo gwizdały. 
Brunet z kocią zwinnością obiegł przód samochodu i pochylił 
się ze srebrno rozjarzoną kosą w dłoni nad odczołgującym się 
obok lewego koła Grabarzem. Grabarz próbował poderwać się na 
nogi, ale za każdym razem sprytnie przesuwane ręką bruneta 
ostrze na powrót sprowadzało go do parteru. I miotał się tak 
po brudnym asfalcie w tył i w tył, obcierając sobie boleśnie 
skórę na łokciach i przedramionach.  
   - Co, do jasnej cholery...! - dobiegło go basowe warknięcie 
z wnętrza wozu, po czym przednie drzwiczki otworzyły się 
nagle, z zadziwiającą siłą uderzając w bruneta. Nożownika 
rzuciło na środek jezdni, kosa wyleciała mu z dłoni.  
   Spanikowany Grabarz sięgnął ku klamce drzwiczek tylnych, 
szarpnął i pospiesznie wgramolił się do wnętrza.  
   - Jedź pan! - krzyknął do kierowcy.  
   - Panie, co tu się...?  
   - Jedź pan! Ja mam forsę!  
   Taksiarz zatrzasnął drzwiczki, wdepnął gaz. Grabarz obejrzał 
się przez okno: brunet już się podnosił i chował nóż. 
Patrzył za oddalającym się samochodem, zapamiętywał numery.  
   Ale przecież to mężczyzna! - żachnął się w duchu Grabarz. I 
nagle zrozumiał: pieprzony transseksualista! Kogóż lepszego 
mogły przydzielić do patrolowania tej dzielnicy?  
   - Dokąd? - warknął brodacz. - I gdzie ta forsa?  
   Grabarz myślał gorączkowo. One wszystkie już znają numer tej 
taksówki i wiedzą, w którym kierunku jadę - muszę przyjąć 
takie założenie. Jak zatem mam się wymknąć z tej sieci?  
   Zdecydował.  
   - Wysadź mnie pan za rogiem, okay? - sięgnął po portfel. - I 
przez pół godziny nie zabieraj nikogo; zapłacę za ten czas. 
Podwójnie.  
   - Klient płaci, klient wymaga - mruknął zdegustowany 
kierowca, wlepiając oczy w odbicie Grabarza we wstecznym 
lusterku.  
   
   Oglądał głupie filmy, czytał głupie książki - a teraz 
okazuje się, że wyszło mu to jednak na dobre. Bo miał 
przynajmniej na czym żywić swoją manię prześladowczą i 
miał kogo naśladować w swoich szpiegowskich sztuczkach, mógł 
wybierać z całego katalogu postaci znerwicowanych agentów o 
paranoidalnym skrzywieniu osobowości. Najgłupszy z nich 
miałby odtąd każdą kobietę za śmiertelnego wroga, każdego 
mężczyznę za zdrajcę na ich usługach - i takie też założenie 
poczynił Grabarz. Jest Jamesem Bondem uwięzionym w Moskwie, 
to miasto chce jego śmierci, byle przechodzień z radością 
poderżnie mu gardło. Toteż przekradłszy się słonecznym 
przedpołudniem pod swój blok, zapadł czym prędzej w cuchnący 
cień nagrzewającego się wolno obmurowania śmietnika.  
   A coraz trudniej było mu odgrywać tę rolę, bo otoczony był 
porażającą zwyczajnością toczącego się zwykłym swym torem 
życia: wyrostki szalały po osiedlu na klekoczących i 
podzwaniających ostro rowerach, ktoś mył samochód, matka 
wołała z balkonu syna, gdzieś darło się radio, trzepotało na 
ciepłym wietrze suszące się pranie; wtorek, lato. A on w 
środku tego wszystkiego jak zbieg z zakładu 
psychiatrycznego. Wpatrywał się z pozornie bezpiecznego 
cienia w okna swojego mieszkania, bramę swej klatki. 
Powtarzał sobie: jest wojna, jest wojna, jest wojna. Obym 
tylko nie zwątpił. Z uśmiechem wyrwą mi serce.  
   Po prawdzie doskonale pasował swoim wyglądem do wybranej 
kryjówki; spędził noc w piwnicy nie wykończonego bloku po 
drugiej stronie miasta, w stercie gazet naznoszonych tam 
przez tymczasowo nieobecnych meneli. Trzy razy zmieniał po 
drodze taksówki, a wykosztowywał się na taryfy bynajmniej 
nie dla swej wygody: już nie mógł sobie pozwolić na swobodne 
spacerowanie ulicami tego miasta. A przecież i tak ostatni 
wóz opuścił trzy przecznice od noclegowiska, zakładał 
bowiem, że prędzej czy później one dopadną każdego z tamtych 
taksiarzy. Dzwonić po kumplach w ogóle nie próbował.  
   Wieczorem był nazbyt zmęczony, by się porządnie martwić, 
lecz obudziwszy się w stosie cuchnącej makulatury tym 
rozkosznym porankiem i wyjrzawszy przez przyziemne okienko 
na słoneczny świat, mało się nie porzygał ze strachu. Lód w 
żołądku, ogień w ustach, próżnia w głowie. Z tej straceńczej 
rozpaczy niemal dopuścił się aktu radosnego bohaterstwa: 
chciał tak po prostu wyjść na ulicę, stanąć na środku jezdni 
i zacząć wrzeszczeć pod błękitne niebo szaloną prawdę o 
kobietach. Nie zrobił tego; rozpłakał się. Gryzł paznokcie 
szlochając sucho. Co robić, co robić...? Plątały mu się w 
myślach nieokreślone nadzieje związane z rządem (lecz ile w 
nim kobiet!), wojskiem (jeszcze chyba nie do końca 
sfeminizowanym), Kościołem (ale te zakonnice...!). Miał 
zdechnąć - tam, w tej zaszczurzonej piwnicy? Myślał: do 
Iranu uciec! Myślał: na bezludną wyspę! Myślał: do męskiego 
klasztoru medytacyjnego wstąpić! Więc wprowadził w życie 
plan ratowania swego umysłu przed szaleństwem - i wymknął 
się cichcem z piwnicy, i przemknął cieniami miasta niczym 
wrogi szpieg, i zapadł w chłodnym półmroku osiedlowego 
śmietnika, pod oknami swego mieszkania. Co właściwie miał 
zamiar zrobić? Nie znajdował się w stanie ducha odpowiednim 
dla snucia dalekosiężnych planów, to wszystko były zaledwie 
niejasne majaki - toteż i teraz cel swych poczynań mgliście 
i nieostro widział: paszport zabrać, pieniądze, może 
ubrania, jakieś rzeczy najpotrzebniejsze w podróży... 
podróży dokąd? Jak na razie podróż stanowiła ratunek sama w 
sobie.  
   Lecz tam, w cieniu klatki schodowej, za bramą - stała Anka. 
Ujrzał w krótkim przebłysku słonecznego refleksu jej twarz, 
bladą w otoku kruczoczarnych włosów - i natychmiast 
zrozumiał. Ona tu czeka na niego. Postawiły ją jako pułapkę, 
strażniczkę. Patrząc z tej odległości mógł się bez wątpienia 
pomylić, mógł dać się zwieść świetlnym rozbłyskom, wziąć za 
nią kogoś innego - lecz on był pewien: to Anka. Żadnych 
wątpliwości. Czeka tu na niego, czeka tu na niego - by go 
zabić. I z desperacką wściekłością zaszczutego zwierzęcia, w 
krótkiej myśli, bez zastanowienia, zdecydował: to ja ją 
zabiję. A przecież jeszcze tak niedawno, jeszcze tydzień 
temu - jej oddech słodki wypijał, w jej oczach bezpamiętnie 
tonął, w jej zapachu zasypiał i budził się, jej uśmiechowi 
swe szczęście zawierzał. Lecz teraz to była tylko kobieta. A 
on wiedział. Zabije ją.  
   Jakby mu ktoś podpowiedział cały plan. Już wybiegał z 
drugiej strony śmietnika, już wypatrywał możliwie 
zbezludniałego podejścia do klatek w drugim końcu bloku. 
Przewlókł się te paręset metrów jego tyłem, pod balkonami. 
Obszedłszy budynek zacienioną stroną, przemknął czym prędzej 
do chłodnego wnętrza klatki, do schodów piwnicznych, i 
piwnicznym korytarzem, jak zabytkowym tunelem Linii 
Maginota, aż do schodów pionu, w którym znajdowało się jego 
mieszkanie, i nimi do góry, do zamkniętych drzwi. Przy nich 
przystanął, przyłożył ucho do drewna. Ale Anka - jeśli to 
była ona i jeśli rzeczywiście tu na niego czekała, jeśli tam 
w ogóle ktokolwiek czekał na kogokolwiek - zachowywała 
kompletną ciszę.  
   Nie namyślał się długo, prawdę mówiąc w ogóle; od nazbyt 
długiego namysłu mogła mu wszak minąć ta opętańcza odwaga. 
Po prostu wyskoczył na zewnątrz, złapał dziewczynę za szyję 
i powalił na beton. Nie krzyczała. On krzyczał, waląc jej 
głową o podłogę. Czarne loki wplątały mu się między palce, 
oblepiając je lepko we krwi. Anka próbowała sięgnąć do 
kieszeni swej kowbojskiej kurteczki, macała za czymś 
rozpaczliwie rękoma, kopała przy tym bezradnie w powietrze, 
ściany i Grabarza. Coś widział w tych jej pięknych, 
narkotycznie błękitnych oczach, coś widział, jakieś silne, 
konkretne uczucie - ale szybko wyblakło, zasnute mgłą 
śmierci, a nic nie odczytał z martwych źrenic.  
   Przestał wywrzaskiwać bełkotliwe przekleństwa, 
znieruchomiał nad nagle ciężkim i bezwładnym ciałem. Ona już 
nie żyła; cuchnęła oddanym mimowolnie moczem i ciepłą krwią, 
wytrzeszczała się nieludzko - nie kobieta, a przedmiot. 
Zepchnął ją sobie z kolan nieporadnym ruchem.  Rozejrzał
się nieprzytomnie. Na nowo widział świat, pierwszy raz 
słyszał wielooddechową ciszę wielkiego mieszkalnego bloku i 
świeżym umysłem chłonął wszystkie owe wrażenia. Fakt, że 
nikt nie zauważył dokonywanego tu, w środku ludzkiego 
mrowiska, morderstwa, stanowił kolejny czysty przypadek. 
Grabarz nie zwróciłby uwagi, gdyby przemaszerowało mu pod 
nosem pół przedszkola, podczas gdy on tak szarpał, tarmosił, 
rzucał, walił i trząsł swą szmacianą lalką. Teraz odzyskiwał 
przytomność. Przejaśniało mu się.  Złapał się na tym, że 
wyciera sobie skrwawione dłonie o spodnie; natychmiast 
przestał. Odejść stąd, pomyślał sennie.  Ciało do piwnicy 
zrzucić, drzwi zamknąć. Tak.  
   I podniósł się chwiejnie na nogi, oparł o zimny beton 
chropowatego muru. Wtedy dostrzegł to, za czym ona tak 
rozpaczliwie macała: pistolet. Wysunął się jej z kieszeni 
kurtki. Grabarz podniósł go ostrożnie. Był to ciężki, czarny 
gnat, z długą lufą w kształcie ściętego stożka. Dzięki tym 
filmom, dzięki tym książkom - wiedział co trzyma w ręce: 
gauera, trzydziestkę ósemkę, z wbudowanym tłumikiem. To broń 
terrorystów, handlarzy narkotyków i przemytników nikotyny. 
Skąd się wzięła u Anki? Obracał ciepłą jeszcze od jej dotyku 
spluwę w rękach. Anka nie wiedziałaby gdzie spust, gdzie 
bezpiecznik, nie rozpoznałaby kałasznikowa przyłożonego do 
swej głowy. Anka. Ale - ta istota? Ona pewnie nosiła tę 
kurtkę pomimo upału właśnie jedynie po to, aby ukryć gauera. 
To nie była, to nie była Anka. Zabiłem ją, więc chyba wiem.  
   Strącił ją ze schodów w mrok piwnicy, niczym ofiarę azteckim 
bogom. Pistolet - wzorem owych opalonych gliniarzy z 
południowych, nadmorskich metropolii, ganiających po plaży w 
szortach i podkoszulku a z ciężkim arsenałem - wsunął z tyłu 
za pasek spodni, pod T-shirt. Krew kobiety została mu pod 
paznokciami i na nogawkach, ale nie przejmował się tym. 
Biegł po schodach do swego mieszkania.  
   Zamknął za sobą drzwi na wszystkie możliwe zamki. Na 
sekretarce znowu paliło się światło. Zignorował je. Rzucił 
się do regału, po pieniądze i dokumenty. W radiu donosili o 
przechwyceniu kolejnego transportu indyjskich papierosów. 
Nie pamiętał, czy zostawił je włączone.  
   - Zabiłeś ją.  
   Serce mu stanęło. Spojrzał. Wyszły z kuchni. Marta z matką. 
Marta jeszcze coś żuła. Radośnie uśmiechnięte. To nie były 
uśmiechy filmowych potworów, owe wieloznaczne grymasy 
psychopatów. Przecież znał je obie, znał je doskonale - to 
była jego matka, a to była jego siostra - i one po prostu 
się uśmiechały. Szczęśliwe.  
   Z trudem się wyprostował, z trudem uczynił krok wstecz - 
lecz za sobą miał jedynie ścianę z ekranową tapetą. Nie mógł 
przełknąć śliny. Nie mógł nabrać w płuca oddechu. Nie 
wierzył we własne nieszczęście. W głębi serca tak naprawdę 
każdy jest solipsystą.  
   - Ja... nie pamiętam... - zająknął się. Chciał je przekonać, 
że nigdy nikomu nie wyjawi sekretu Henia Kościelnego, ale 
one były już zbyt blisko, by mógł zawierzyć słowom. Wciąż 
się cofał. Patrzył na nie z nagą rozpaczą. Marta zachodziła 
go z lewej. Wiedział, miał tę pewność, że jeśli tylko 
pozwoli jej podejść na odległość wyciągnięcia ręki, ona 
będzie w stanie skręcić mu kark w pół sekundy.  
   - Na rany Chrystusa... - zaklinał je w suchym szlochu - co 
wy robicie? Marta! Na litość boską...!  
   Obchodziła krzesło. Matka przypatrywała się temu wszystkiemu 
stojąc w wąskim przejściu z przedpokoju z dobrotliwym i 
uspokajającym - matczynym właśnie - uśmiechem na 
pomarszczonej twarzy.  
   Grabarz już nie odrywał wzroku od Marty. Ten jej chód, to 
jej spojrzenie. Pamiętał, jak budowali razem zamki z piasku. 
Pamiętał jej Pierwszą Komunię. Kiedyś nasypała mu pinezek do 
buta.  
   Mógł tylko szeptać.  
   - Kim ty jesteś?  
   - Kocham cię.  
   I krok bliżej. Widział jej puste dłonie; nie potrzebowała 
noża.  
   Nie mógł tego pojąć.  
   - Dlaczego, dlaczego, dlaczego...?  
   Odpowiedziała matka: 
   - Nie zrozumiałbyś.  
   Siostra zaś odgarnęła włosy z czoła, mrugnęła do niego 
filuternie i - skoczyła.  
   Sięgnął po pistolet.  

   Wolałbym mieszkać z lwem i smokiem 
   niż mieszkać z żoną przewrotną.  
   Złość kobiety zmienia wyraz jej twarzy, 
   zeszpeca jej oblicze na kształt niedźwiedzia.  
   Małe jest wszelkie zło wobec przewrotności kobiety, 
   toteż spadnie na nią los grzesznika.  
   Początek grzechu przez kobietę 
   i przez nią też wszyscy umieramy.  
                              [Syr 25, 16-17. 19. 24] 

kwiecień - sierpień 1995 
                                              Jacek Dukaj

                         JACEK DUKAJ
   Urodzony 30 lipca 1974 roku w Tarnowie. Autor 
niezapomnianej, bo celnie diagnozującej nowe społeczne 
emocje "Złotej Galery" ("NF" 2/90). Na początku 
ubiegłorocznego lata przedstawiliśmy jego porywającą 
cyberpunkową mikropowieść "Irrehaare" ("NF" 6-7/95). Od dwu 
lat udziela się Jacek na naszych łamach jako błyskotliwy 
recenzent fantastycznych nowości; stale też pisze prozę. W 
"Wielkim podzieleniu", opowiadaniu wstrząsającym i 
przerażającym, stawia młody autor czoło wyzwaniu agresywnego 
feminizmu. Czy i tym razem okaże się wizjonerem trafiającym 
w dziesiątkę społecznych nastrojów i niepokojów?!
                                                      (mp)








