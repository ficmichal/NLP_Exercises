William Gibson - Idoru




WILLIAM GIBSON
IDORU
(Idoru)

Przełożył Zbigniew A.Królicki 





      1. Sześcian Śmierci K. | 2. Lo Rez Skyline | 3. Prawie cywil | 4. 
      Zdekompresowana Wenecja | 5. Punkty węzłowe | 6. DISH | 7. Słodki nektar 
      życia Alison Shires | 8. Narita | 9. Brak kontroli | 10. "Whiskey Clone" | 
      11. Nowe budynki | 12. Mitsuko | 13. Szum informacyjny | 14. Tokijski 
      oddział | 15. Akihabara | 16. Zona | 17. Ściany | 18. Otaku | 19. Arleigh 
      | 20. "Monkey Boxing" | 21. Człowiek na szczudłach | 22. Gomi Boy | 23. 
      Tutaj, w Western Worldzie | 24. Hotel "Di" | 25. Idoru | 26. Hak Nam | 27. 
      Nie ma jak rzeczywistość | 28. Sprawa pieniędzy | 29. Ze złej strony | 30. 
      Etrusk | 31. Sedno sprawy | 32. Nieproszeni | 33. Topologia | 34. Kasyno | 
      35. Podłoże przyszłości | 36. Maryalice | 37. Doświadczenie | 38. Gwiazda 
      | 39. Trans | 40. Interes | 41. Światło świec i łzy | 42. Wyjście | 43. 
      Śniadanie Blackwella | 44. La Purissima | 45. Szczęśliwy | 46. Baśnie 
      rekonstrukcji | Podziękowania 





      Dla Claire



      1
      Sześcian Śmierci K.


      Po tej historii ze Slitscanem Laney usłyszał o innej robocie od Rydella, 
      nocnego strażnika w Chateau. Rydell był wielkim spokojnym facetem z 
      Tennessee, ze smutnym nieśmiałym uśmiechem, tanimi okularami 
      przeciwsłonecznymi i walkie-talkie na stałe przymocowaną do ucha. 

      - Paragon-Asia Dataflow - rzekł Rydell, około czwartej rano, kiedy obaj 
      siedzieli na ogromnych starych fotelach. Betonowe belki sufitu zostały 
      ręcznie pomalowane na kolor przypominający nieco jasny dąb. Fotele, tak 
      jak pozostałe meble w holu Chateau, były za duże, więc każdy, kto w nich 
      siadał, wydawał się karłem. 

      - Naprawdę? - spytał Laney, podejmując grę, jakby ktoś taki jak Rydell 
      mógł wiedzieć, gdzie on jeszcze może znaleźć pracę. 

      - Tokio, Japonia - powiedział Rydell i pociągnął herbatę z lodem przez 
      plastikową słomkę. - Facet, którego w zeszłym roku spotkałem w San 
      Francisco. Yamazaki. On pracuje dla nich. Mówi, że potrzebują dobrego 
      szperacza sieciowego. 

      Szperacz sieciowy. Laney, który uważał się za researchera, powstrzymał 
      westchnienie. 

      - Na stałe? 

      - Chyba tak. Nie mówił. 

      - Nie sądzę, żebym chciał mieszkać w Tokio. 

      Rydell zamieszał słomką pianę i lód na dnie wysokiego plastikowego kubka, 
      jakby miał nadzieję znaleźć tam jakąś nagrodę od wytwórcy. 

      - Nie mówił, że musiałbyś. - Podniósł głowę. - Byłeś kiedyś w Tokio? 

      - Nie. 

      - Musi być tam ciekawie, po tym trzęsieniu ziemi i w ogóle. Walkie-talkie 
      pisnęła i zaszeptała. 

      - Muszę iść sprawdzić bramę przy domkach. Chcesz się przejść? 

      - Nie - powiedział Laney. - Dzięki. 

      Rydell wstał, machinalnie wygładzając zmarszczki na mundurowych spodniach 
      khaki. Nosił czarny pas z nylonowej plecionki, obwieszony czarnymi 
      kaburami z różnorakim sprzętem, koszulę z krótkimi rękawami oraz dziwnie 
      nieruchomy czarny krawat. 

      - Zostawię numer w twojej skrzynce - rzekł. 

      Laney patrzył, jak strażnik przechodzi po terakocie i dywanach, a potem 
      znika za ciemnymi, wykończonymi na wysoki połysk panelami kontuaru 
      recepcji. Laney przypominał sobie, że kiedyś widział go w kablówce. Miły 
      facet. Pechowiec. 

      Laney siedział tam długo, aż słońce zaczęło sączyć się przez wysokie, 
      łukowate okna, a z mrocznej jaskini jadalni zaczął dochodzić cichy szczęk 
      tajwańskiej stali. I głosy emigrantów, w jakimś stepowym dialekcie, 
      zrozumiałym jedynie dla Wielkich Chanów. Od wykafelkowanej podłogi, od 
      belek sufitu, poszły echa pochodzące z czasów, które niegdyś pewnie 
      widziały początek gatunku Laneya lub jego przodków, ich ekologię 
      osobistości oraz straszliwy i nienaruszalny porządek tego łańcucha 
      pokarmowego. 




      Rydell zostawił w skrzynce Laneya złożoną kartkę firmowego papieru 
      Chateau. Numer w Tokio. Laney znalazł ją następnego dnia po południu, 
      razem z uaktualnionym rachunkiem wystawionym przez prawników. 

      Zabrał oba na górę, do swojego pokoju, na który już nie było go stać. 




      Tydzień później był w Tokio, a jego twarz odbijała się w pociętym złotymi 
      żyłkami lustrze windy, wjeżdżającej na trzecie piętro agresywnie 
      niepozornego budynku. Miał spotkanie w Sześcianie Śmierci K., lokalu w 
      stylu Franza Kafki. 

      Wyszedł z windy do długiej sali. Wytrawione kwasem w metalu litery 
      głosiły, że to Metamorfoza. Tutaj urzędnicy w białych koszulach zdejmowali 
      marynarki i rozluźniali krawaty, po czym zasiadali na stołkach z 
      artystycznie skorodowanej stali, pijąc przy barze. Wysokie oparcia krzeseł 
      odlano z jakiejś brązowej i chitynopodobnej żywicy. Owadzie żuchwy, niczym 
      ostrza kos, wyginały się nad głowami pijących. 

      Wszedł w brązowe światło i cichy pomruk rozmów. Nie znał japońskiego. 
      Ściany, miejscami przezroczyste, pokrywał regularny wzór złożony ze 
      skrzydełek, wydętych odwłoków i kolczastych kończyn. Przyspieszył kroku, 
      zmierzając ku krętym schodom wymodelowanym w kształcie szklistobrązowych 
      skorup grzbietowych. 

      Oczy rosyjskich prostytutek śledziły go zza stolików naprzeciw baru, 
      płaskie i lalkowate w tym mętnym świetle. Natasze były wszędzie, robotnice 
      przysłane z Władywostoku przez Kombinat. Rutynowa chirurgia plastyczna 
      nadawała im mechaniczne piękno rodem z linii montażowej. Słowiańskie 
      Barbie. W trakcie jeszcze mniej skomplikowanej operacji wszczepiano im, na 
      użytek alfonsów, nadajnik radiolokacyjny. 

      Schody prowadziły do Kolonii Karnej - pustej o tej porze dyskoteki, gdzie 
      pulsujące czerwone błyskawice milcząco towarzyszyły krokom Laneya po 
      parkiecie. Pod sufitem podwieszono jakąś maszynę. Każde z jej wydłużonych 
      ramion, przypominających zabytkową wiertarkę dentystyczną, miało ostry 
      stalowy koniec. Pióra, pomyślał, niejasno przypominając sobie opowiadanie 
      Kątki. Sentencja wyroku, wyryta w żywym ciele na plecach skazanego. 
      Skrzywił się na wspomnienie wywróconych, niewidzących oczu. Zepchnął je w 
      niebyt. Poszedł dalej. 

      Drugie schody, węższe i bardziej strome, a potem wszedł do Sądu, niskiego 
      i ciemnego. Ściany koloru antracytu. Płomyki drżące za niebieskim szkłem. 
      Zawahał się - kurza ślepota i różnica czasów. 

      - Colin Laney, prawda? 

      Australijczyk. Olbrzymi. Stojący za małym stolikiem, bary jak u 
      niedźwiedzia. Dziwny kształt ogolonej głowy. Obok siedziała druga, o wiele 
      mniejsza postać. Japończyk, w koszuli w kratę, z długimi rękawami i zbyt 
      szerokim kołnierzykiem, zapiętym pod szyją. Mrugający oczami za okrągłymi 
      szkłami okularów. 

      - Niech pan siada, panie Laney - powiedział wielkolud. Laney zauważył, że 
      brakowało mu lewego ucha, odciętego tak, że pozostał tylko skręcony kikut. 





      Kiedy Laney pracował dla Slitscanu, jego zwierzchnikiem była niejaka Kathy 
      Torrance. Najbledsza z bladych blondynek. Prawie przezroczysta skóra, 
      oglądana pod pewnym kątem sugerowała, że płynie pod nią nie krew, lecz 
      jakiś płyn barwy-suchej słomy. Na lewym udzie tatuaż barwy indygo, 
      ukazujący jakiś pokręcony i kolczasty, kosztownie barbarzyński wzór. 
      Widoczny w każdy piątek, kiedy miała zwyczaj przychodzić do pracy w 
      szortach. 

      Zawsze narzekała, jak trudno znaleźć prawdziwą osobistość. Laney uznał, że 
      to poza doprowadzona do perfekcji przez pokolenia jej kolegów po fachu. 

      Oparła nogi o krawędź konsoli. Nosiła buty będące dokładną repliką obuwia 
      montera-telefonisty, z klamrami na podbiciu i mocno sznurowane w kostce. 
      Spojrzał na jej nogi, od brzegów wełnianych skarpet po wytarte papierem 
      ściernym, wystrzępione nogawki uciętych dżinsów. Tatuaż wyglądał jak coś z 
      innej planety, znak lub wiadomość wypalona w otchłani kosmosu, 
      pozostawiona ludzkości do zinterpretowania. 

      Zapytał, co miała na myśli. Odwinęła z opakowania miętową wykałaczkę. 
      Oczami, które zapewne były szare, zmierzyła go zza szkieł kontaktowych 
      koloru mięty. 

      - Nikt już nie jest naprawdę sławny, Laney. Zauważyłeś to? 

      - Nie. 

      - Mam na myśli prawdziwą sławę. Niewiele jej zostało, przynajmniej w 
      dawnym znaczeniu tego słowa. Za mało, żeby wystarczyło. 

      - W dawnym znaczeniu? 

      - Media to my, Laney. My robimy z tych dupków sławy. Stary numer typu ręka 
      rękę myje. Przychodzą do nas, żebyśmy ich wykreowali. 

      Wibramowe podeszwy zdecydowanym ruchem oderwały się od konsoli. Podwinęła 
      nogi, dotykając piętami dżinsowych wypukłości, białymi kolanami 
      zasłaniając usta. Balansowała na piedestale komputerowego fotela. 

      - Cóż - rzekł Laney, znów spoglądając na ekran - zawsze to jakaś sława, no 
      nie? 

      - Tylko czy prawdziwa? 

      Popatrzył na nią. 

      - Nauczyliśmy się robić z tego pieniądze - powiedziała. - Monetę naszego 
      królestwa. Teraz wydrukowaliśmy ich za dużo; nawet publika to wie. Widać 
      to po wskaźnikach popularności. 

      Laney przytaknął, marząc, żeby dała mu spokojnie popracować. 

      - Oprócz przypadków - ciągnęła, rozchylając kolana tak, żeby mógł widzieć 
      jej usta - kiedy postanawiamy kogoś zniszczyć. 

      Za nią, za anodyzowaną siatką Klatki, za ramą tworzoną przez prostokąt 
      szkła odcinającego każdy ślad skażenia, niebo nad Burbank było idealnie 
      gładkie, jak błękitna farbka dostarczona przez wykonawcę wszechświata. 




      Lewe ucho mężczyzny otaczała różowa tkanka, gładka jak wosk. Laney 
      zastanawiał się, dlaczego nie próbowano zrekonstruować małżowiny. 

      - Żebym pamiętał - rzekł mężczyzna, czytając mu z oczu. 

      - Pamiętał o czym? 

      - Nie zapominać. Siadaj pan. 

      Laney usiadł na czymś tylko trochę podobnym do krzesła - skomplikowanej 
      plątaninie prętów z czarnego stopu i laminowanego hekscelu. Stół był 
      okrągły, niewiele większy od kierownicy. Za niebieskim szkłem wotywny 
      płomień liznął powietrze. Japończyk w kraciastej koszuli i okularkach w 
      metalowej oprawie gwałtownie zamrugał. Laney patrzył, jak wielkolud sadowi 
      się na delikatnej, przypominającej krzesło konstrukcji, która niepokojąco 
      zniknęła pod godnym zapaśnika sumo cielskiem, najwidoczniej zbudowanym 
      wyłącznie z mięśni. 

      - Uporaliśmy się z różnicą czasów, co? 

      - Wziąłem pigułki. 

      Wspomnienie ciszy w SST, pozornego bezruchu. 

      - Pigułki - powtórzył tamten. - Hotel odpowiedni? 

      - Tak - rzekł. - Możemy rozmawiać. 

      - No więc - powiedział wielkolud, energicznie masując twarz poznaczonymi 
      bliznami dłońmi. Opuścił ręce i spojrzał na Laneya, jakby dopiero teraz go 
      zobaczył. Laney, unikając spojrzenia tych oczu, ocenił jego strój - 
      nanoporowy dres, który miał być za luźny na mniejszego, choć i tak bardzo 
      dużego mężczyznę. W mroku Sądu nie miał żadnego szczególnego koloru. 
      Rozpięty od szyi do mostka. Rozciągnięty na masie cielska. Odsłonięte 
      ciało poznaczone i poprzecinane siatką blizn, zdumiewających 
      różnorodnością kształtów i tekstur. - No więc? 

      Laney oderwał wzrok od blizn. 

      - Przyszedłem tu na rozmowę o pracy. 

      - Tak? 

      - Pan przeprowadza wywiad? 

      - Wywiad? 

      Zagadkowy grymas ukazujący efekty pracy stomatologa protetyka. Laney 
      zwrócił się do Japończyka w okrągłych okularkach. 

      - Colin Laney. 

      - Shinya Yamazaki - rzekł - tamten, wyciągając rękę. - Rozmawialiśmy przez 
      telefon. 

      - Pan ma przeprowadzić rozmowę? 

      Szereg gwałtownych mrugnięć. 

      - Przykro mi, ale nie - odparł mężczyzna i dodał: - Studiuję socjologię 
      egzystencjalną. 

      - Nie rozumiem - powiedział Laney. Ci dwaj naprzeciw niego nie odezwali 
      się. Shinya Yamazaki wyglądał na zmieszanego. Jednouchy przeszywał go 
      wzrokiem. 

      - Jest pan Australijczykiem - rzekł Laney do jednouchego. 

      - Tasmańczykiem - poprawił go tamten. - Sprzymierzyliśmy się z Południem w 
      czasie Niepokojów. 

      - Może zaczniemy od początku - zaproponował Laney. - Paragon-Asia 
      Dataflow. Jest pan od nich? 

      - Uparty facet. 

      - To kwestia fachu - rzekł Laney. - Cecha zawodowa. 

      - W porządku. - Olbrzym uniósł brwi, jedną z nich przecinała skręcona lina 
      różowej blizny. - Zaczniemy od Reza. Co pan o nim myśli? 

      - O tym gwiazdorze rocka? - zapytał Laney, uporawszy się z podstawowym 
      problemem kontekstu. 

      Skinienie głowy. Mężczyzna mierzył go nadzwyczaj ciężkim wzrokiem. 

      - Ten z Lo/Rez? Tego zespołu? 

      Pół Irlandczyk, pół Chińczyk. Złamany nos, nigdy nie nastawiony. Wąskie 
      zielone oczy. 

      - Co ja o nim myślę? 

      W systemie wartości Kathy Torrance śpiewak zasługiwał na głęboką pogardę. 
      Widziała w nim żywą skamielinę, denerwujący przeżytek wcześniejszej, 
      prymitywniejszej epoki. Utrzymywała, że był kiedyś bardzo i bezsensownie 
      sławny, jak również bardzo i bezsensownie bogaty. Kathy myślała o 
      osobistościach jak o subtelnych fluidach, jakimś podstawowym składniku, 
      czymś w rodzaju flogistonu starożytnych, co w chwili powstania 
      wszechświata zostało równomiernie rozdzielone, lecz teraz - w pewnych 
      specyficznych warunkach - gromadziło się wokół niektórych osobników i ich 
      karier. Z punktu widzenia Kathy Rez po prostu przetrwał o wiele za długo. 
      Potwornie długo. Zagrażał spoistości jej teorii. Negował właściwy porządek 
      łańcucha pokarmowego. Może nic - nawet Slitscan - nie było dostatecznie 
      duże, żeby go pożreć. I chociaż zespół Lo/Rez denerwująco regularnie 
      prezentował swe produkty w rozmaitych mediach, ich lider uparcie nie 
      chciał popełnić samobójstwa, nikogo nie zamordował, nie zajmował się 
      polityką, nie przyznawał do nadużywania substancji powodujących 
      uzależnienie ani do dziwnych upodobań seksualnych - a więc nie robił 
      niczego, co byłoby godne uwagi Slitscanu. Świecił, może trochę słabym, 
      lecz nie gasnącym blaskiem, poza zasięgiem Kathy Torrance. Laney zawsze 
      podejrzewał, że właśnie dlatego tak bardzo nienawidziła Reza. 

      - Cóż - rzekł Laney po namyśle, mając dziwną ochotę szczerze odpowiedzieć 
      na pytanie. - Pamiętam, jak kupiłem ich pierwszy album. Kiedy go 
      wypuścili. 

      - Tytuł? - Jednouchy obrzucił go jeszcze cięższym spojrzeniem. 

      - Lo Rez Skyline - odparł Lancy, wdzięczny swoim synapsom za dostarczenie 
      tej informacji. - Jednak nie potrafię powiedzieć, ile ich do tej pory 
      wydali. 

      - Dwadzieścia sześć, nie licząc składanek - podsunął Yamazaki, poprawiając 
      szkła. 

      Laney poczuł, że osłona zażytych przez niego pigułek, mających złagodzić 
      skutki różnicy czasów, rozsypuje się jak zbutwiałe farmakologiczne 
      rusztowanie. Ściany Sądu zdawały się napierać na niego. 

      - Jeśli nie zamierzacie mi powiedzieć, o co tu chodzi - rzekł do 
      jednouchego - to wracam do hotelu. Jestem zmęczony. 

      - Keith Alan Blackwell - rzekł tamten, wyciągając rękę. 

      Laney pozwolił mu uścisnąć i potrząsnąć swoją. Dłoń jednouchego była jak 
      uchwyt sprzętu dla kulturystów. - Keithy. Wypijemy kilka drinków i 
      pogadamy chwilę. 

      - Najpierw powiedzcie mi, czy jesteście z Paragon-Asia czy nie - naciskał 
      Laney. 

      - Firma, o której mowa, to tylko kilka linijek kodu w maszynie stojącej na 
      zapleczu pewnej firmy przy Lygon Street - odparł Blackwell. - Atrapa, ale 
      nie nasza atrapa, jeśli to poprawi ci samopoczucie. 

      - Nie jestem tego pewien - rzekł Laney. - Przylatuję na rozmowę w sprawie 
      pracy, a teraz mówicie mi, że firma, w której miałem pracować, nie 
      istnieje. 

      - Istnieje - poprawił Keith Alan Blackwell. - W maszynie przy Lygon 
      Street. 

      Przyszła kelnerka. Nosiła workowaty, szary, bawełniany fartuch palacza i 
      miała kosmetyczne sińce. 

      - Duże jasne. Kirin. Zimne. Co dla ciebie, Laney? 

      - Mrożona kawa. 

      - Coke Lite proszę - rzucił ten, który przedstawił się jako Yamazaki. 

      - Świetnie - rzekł ponuro jednouchy Blackwell, gdy kelnerka zniknęła w 
      półmroku. 

      - Byłbym rad, gdybyście wyjaśnili mi, co tu robimy - powiedział Laney. 
      Spostrzegł, że Yamazaki gorączkowo skrobie coś po ekranie małego 
      notebooka. Pióro świetlne słabo błyskało w mroku. 

      - Notuje pan to? - zapytał Laney. 

      - Przykro mi, ale nie. Robię notatki na temat kostiumu kelnerki. 

      - Po co? 

      - Przepraszam - rzekł Yamazaki, zapisując notatki i wyłączając notebooka. 
      Starannie umocował pióro w uchwycie z boku. - Studiuję takie rzeczy. Mam 
      zwyczaj notować efemerydy popularnej kultury. Jej kostium nasuwa pytanie: 
      czy jest tylko odbiciem stylu tego klubu, czy też wyraża jakąś głębszą 
      reakcję na szok wywołany trzęsieniem ziemi i późniejszą odbudową? 




      2
      Lo Rez Skyline


      Spotkali się na polance w dżungli. 

      Kelsey opracowała roślinność: wielkie jaskrawe liście, orchidee z 
      kreskówek upstrzone plamkami tropikalnych (jej zdaniem) barw, które 
      przypominały Chii sieć supermarketów sprzedających "naturalne" kosmetyki w 
      odcieniach nie znanych przyrodzie. Zona, jedyna uczestniczka 
      telekonferencji, która widziała coś w rodzaju prawdziwej dżungli, zajęła 
      się dźwiękiem, tworząc ptasie głosy, niewidzialne, lecz realistycznie 
      dopplerujące owady oraz dziwne szmery poszycia, zręcznie sugerujące nie 
      węże, ale jakieś nieśmiałe futerkowe zwierzątka, miękkołape i ciekawskie. 

      Światło, chociaż nikłe, sączyło się przez wysoki baldachim zieleni (nazbyt 
      disneyowski zdaniem Chii) - chociaż wcale nie było potrzebne w miejscu, 
      które powstało wyłącznie ze "światła". 

      Zona, z płonącą trupią czaszką, niebieską jak u Azteków, zamachała 
      bezcielesnymi błękitnymi rękami, migającymi jak stroboskopowe gołębie: 

      - Najwyraźniej ta widmowa kastrowana kurwa zamierza usidlić jego duszę. 

      Nad czaszką pojawiły się celowo emfatyczne, stylizowane zygzaki błyskawic. 
      Chia zastanawiała się, co Zona ma na myśli. Czy "kastrowana kurwa" to 
      produkt tłumaczenia w czasie rzeczywistym, czy też tak mówi się po 
      meksykańsku? 

      - Czekamy na potwierdzenie z Tokio - przypomniała im Kelsey. Jej ojciec 
      był w Houston prawnikiem od podatków i jego córka podczas spotkań sypała 
      czasem takimi specjalistycznymi terminami. Ponadto wykazywała skłonności 
      do zwlekania, szczególnie irytujące Chię u takiej sarniookiej nimfetki ze 
      starej kreskówki. Chia była cholernie pewna, że Kelsey na pewno nie 
      wyglądałaby tak w rzeczywistości, gdyby kiedykolwiek spotkały się w taki 
      sposób. (Sama Chia prezentowała się jako tylko odrobinę podkręcona - jak 
      uważała - wersja tego, co pokazywało jej lustro. Może z trochę mniejszym 
      nosem. I pełniejszymi ustami. Ale to wszystko. Prawie). 

      - Właśnie - powiedziała Zona, a w jej oczodołach wściekle zamigotały 
      miniaturowe kamienne kalendarze. - Czekamy. Podczas gdy on nieubłaganie 
      podąża na spotkanie z losem. Czekamy. Gdybym czekała tak z moimi 
      dziewczynami, Szczurzyce dawno wykopałyby nas z ulic. 

      Zona twierdziła, że jest przywódczynią dziewczęcego gangu uzbrojonych w 
      noże chilanga. Może nie najgroźniejszego w Mexico. City, ale dostatecznie 
      poważnie traktującego sprawy terytorium i haraczu. Chia nie wiedziała, czy 
      jej wierzyć, ale spotkania nabierały przez to interesującego smaczku. 

      - Naprawdę? - Kelsey z gracją elfa wyprostowała swoje ciało nimfy i z 
      niedowierzaniem zamrugała rzęsami sarenki manga. - W takim razie, Zono 
      Roso, dlaczego nie udasz się do Tokio i nie sprawdzisz, co naprawdę się 
      dzieje? To znaczy, czy Rez rzeczywiście mówi, że zamierza ją poślubić, czy 
      nie? A skoro już tam będziesz, to dowiedz się, czy ona w ogóle istnieje, 
      dobrze? 

      Kalendarze zatrzymały się. 

      Niebieskie dłonie zniknęły. 

      Czaszka pozornie oddaliła się na znaczną odległość, lecz pozostała 
      doskonale widoczna, w najdrobniejszym szczególe. Stara sztuczka, pomyślała 
      Chia. Gra na zwłokę. 

      - Wiecie, że nie mogę tego zrobić - powiedziała Zona. - Mam tu obowiązki. 
      Maria Conchita, przywódczyni Szczurzyc, twierdzi... 

      - A co nas to obchodzi? - Kelsey uniosła się. Jej nimfie ciało wyglądało 
      jak blada smuga na tle zielonej gęstwiny, aż sięgnęła głową koron drzew i 
      promyk słońca spłaszczył jej wystającą kość policzkową - Zona Rosa to kupa 
      gówna! - ryknęła, wcale nie jak nimfa. 

      - Nie kłóćcie się - powiedziała Chia. - To ważne. Proszę. Kelsey 
      natychmiast opadła na ziemię. 

      - Zatem ty poleć. 

      - Ja? 

      - Ty - powtórzyła Kelsey. 

      - Nie mogę - protestowała Chia. - Do Tokio? Jak? 

      - Samolotem. 

      - Nie mam tyle forsy co ty, Kelsey. 

      - Masz paszport. Wiemy, że masz. Twoja matka musiała wyrobić ci go, kiedy 
      załatwiała formalności. I wiemy, że masz teraz, delikatnie mówiąc, 
      "przerwę w nauce". 

      - Tak... 

      - No to w czym problem? 

      - Twój ojciec jest ważnym prawnikiem! 

      - Wiem - odparła Kelsey. - I lata tam i z powrotem po całym świecie, 
      robiąc pieniądze. A wiesz, co on jeszcze zbiera, Chia? 

      - Co? 

      - Kupony premiowe dla grubych ryb. Punkty za częste przeloty. Air 
      Magellan. 

      - Ciekawe - powiedziała aztecka czaszka. 

      - Tokio - rzekła groźnie nimfa. 

      O kurwa!, pomyślała Chia. 




      Ścianę naprzeciw łóżka Chii zdobiło czadowe laserowe powiększenie okładki 
      Lo Rez Skyline - ich pierwszego albumu. Nie takie, jakie dostałbyś teraz, 
      ale oryginał, grupowe zdjęcie wykonane do tego pierwszego, przełomowego 
      albumu wydanego przez Dog Soup. Ściągnęła plik z klubu w tym samym 
      tygodniu, kiedy do niego wstąpiła, po czym znalazła w pobliżu Rynku 
      zakład, który mógł wykonać takie duże powiększenie. Nadal było jej 
      ulubionym i wcale nie dlatego - jak aż nazbyt często sugerowała matka - że 
      wszyscy wyglądali na nim tak młodo. Matce nie podobało się, że członkowie 
      Lo/Rez byli prawie tak starzy jak ona. Dlaczego Chia nie interesuje się 
      muzyką tworzoną przez ludzi w jej wieku? 

      - Proszę, mamo, powiedz jaką? 

      - Na przykład Chrome Koran. 

      - Żartujesz, mamo. 

      Chia podejrzewała, że poczucie czasu jej matki jest krańcowo odmienne i 
      zagadkowe. Nie tylko dlatego, że miesiąc był dla matki niezbyt długim 
      okresem, ale ponieważ jej "teraz" miało takie wąskie i dosłowne znaczenie. 
      Chia była przekonana, że to skutek oglądania wiadomości. Kablówki. 
      Teraźniejszość zawężona do ułamka chwili z raportu helikoptera kontroli 
      ruchu. 

      Dla Chii "teraz" było cyfrowym, swobodnym i elastycznym pojęciem, 
      kształtowanym przez globalne systemy informatyczne, których nawet nic 
      usiłowała zrozumieć. 

      Lo Rez Skyline został wypuszczony, jeśli można to tak nazwać, tydzień 
      (dokładnie sześć dni) wcześniej, niż urodziła się Chia. Podejrzewała, że 
      do czasu gdy otrzymała obywatelstwo, album jeszcze nie pojawił się w 
      Seattle, chociaż chciała wierzyć, że już wtedy miał tu słuchaczy - 
      wizjonerów łapiących dźwięki nawet tak toporne, jak tłoczone przez East 
      Taipei Dog Soup. Z pewnością pierwsze akordy "Pozytronowego ostrzeżenia" 
      wstrząsały gdzieś molekułami powietrza Seattle, w czyjejś piwnicy, w 
      chwili jej narodzin. Nie wiadomo dlaczego, była tego pewna, tak samo jak 
      tego, że "Nieruchomy piksel", który ledwie można nazwać piosenką, 
      brzdąkany przez Lo na gitarze z lombardu, musiał być gdzieś grany w 
      chwili, gdy matka - niemal nie mówiąca wtedy po angielsku - wybrała jej 
      imię z jakiejś reklamy nadawanej na Shopping Channel. Fonetyczna 
      pieszczota tych sylab wydała się leżącej na porodówce łagodną kombinacją 
      włoskich i angielskich dźwięków, więc jej - już wtedy rude - dziecko 
      zostało nazwane Chia Pet McKenzie (ku pewnemu zaskoczeniu, jak później 
      stwierdziła Chia, jej nieobecnego ojca - Kanadyjczyka). 

      Takie myśli nawiedzały ją w ciemności, nim zadziałał budzik, zanim jego 
      podczerwony migacz milcząco i jękliwie zagadał do włącznika halogenu, 
      każąc mu podświetlić Lo/Rez w całej ich chwale z okładki Dog Soup. Rez w 
      rozpiętej koszuli (przejaw autoironii), a Lo z uśmiechem i prototypem 
      wąsów, które jeszcze mu nie urosły. 

      Cześć, chłopcy. Poszukać pilota. Wyłączyć obraz. Pstryk: ekspres do kawy. 
      Pstryk: ogrzewanie pomieszczenia. 

      Pod poduszką nieznajomy kształt paszportu, jak stara karta do gry, twardy 
      ciemnogranatowy plastik o skóropodobnej teksturze, z wytłoczonym złotym 
      orłem i pieczęcią. Bilety Air Magellan w beżowej wiotkiej okładce z biura 
      podróży w supermarkecie. 

      Jadę. 

      Odetchnęła głęboko. Dom jej matki chyba także, tylko delikatniej, 
      trzeszcząc drewnianymi kośćmi w chłodzie zimowego poranka. 




      Taksówka przyjechała punktualnie, lecz mimo to niespodziewanie, i nie 
      trąbiła, zgodnie z poleceniem. Kelsey wyjaśniła Chii, jak się to robi. 
      Również Kelsey, wypytawszy ją o wszystko, wymyśliła usprawiedliwienie 
      kilkudniowej nieobecności: dziesięć dni w San Juans z Hester Chen, której 
      zwariowana matka tak obawia się promieniowania elektromagnetycznego, że 
      mieszka bez telefonu w krytej słomą chacie z drewna, bez elektryczności. 

      - Powiedz, że chcesz trochę odpocząć od mediów przed rozpoczęciem nauki w 
      nowej szkole - poradziła Kelsey. - To akurat jej się spodoba. 

      Matce, która uważała, że Chia zbyt wiele czasu spędza w rękawicach i 
      goglach, rzeczywiście spodobał się ten pomysł. 

      Chia naprawdę lubiła łagodną Hester, łapała bowiem, o co chodzi Lo/Rez, 
      chociaż nie ruszało jej to tak mocno, jak powinno. Chia zakosztowała już 
      kiedyś przyjemności wyspiarskiej pustelni pani Chen. Matka Hester kazała 
      im obu nosić specjalne czapeczki baseballowe uszyte z jakiegoś materiału 
      odpornego na promieniowanie elektromagnetyczne, żeby ich młode umysły nie 
      pławiły się nieustannie w niewidzialnej zupie szkodliwych fal. 

      Chia poskarżyła się Hester, że w tych czapeczkach obie wyglądają jak 
      topowcy. 

      - Nie bądź rasistką, Chia. 

      - Nie jestem. 

      - No to konserwatystką. 

      - To kwestia estetyki. 

      A teraz w przegrzanej taksówce, trzymając bagaż obok siebie na siedzeniu, 
      miała poczucie winy z powodu oszustwa. Matka spała za tymi przyciemnionymi 
      oknami zmatowiałymi od szronu, pod ciężarem trzydziestu pięciu lat i 
      kwiaciastej kołdry, kupionej przez Chię u Nordstroma. Kiedy Chia była 
      mała, matka nosiła włosy splecione w długi warkocz, spięty na końcu 
      turkusem osadzonym w muszli i kawałkach kości, jak magiczny ogon jakiegoś 
      mitycznego zwierzęcia, rozkołysany i zachęcający do tarmoszenia. Dom też 
      wyglądał smutnie, jakby żałował, że wyjeżdżała, opłakując ją płatami 
      białej farby odsłaniającej szarość dziewięćdziesięcioletnich cedrowych 
      desek. Chia zadrżała. A jeśli nigdy nic wróci? 

      - Dokąd? - zapylał kierowca, czarnoskóry mężczyzna w dmuchanej nylonowej 
      kurtce i kraciastym kaszkiecie. 

      - SeaTac - powiedziała Chia i oparła się wygodnie. Przejechali obok 
      starego lexusa, który sąsiedzi trzymali na betonowych płytach podjazdu. 




      Lotniska to niesamowite miejsca, szczególnie rankiem. Jest w nich pustka, 
      która cię ogarnia, jakiś smutek i nicość. Korytarze i odchodzący nimi 
      podróżni. Stała w kolejce między ludźmi, których nigdy wcześniej nie 
      widziała i już nigdy nie zobaczy. Trzymając torbę na ramieniu, a bilet i 
      paszport w ręce, marzyła o drugim kubku kawy. Czekał na nią w jej pokoju, 
      w ekspresie. Powinna była opróżnić go i wymyć, bo zapleśnieje w czasie jej 
      nieobecności. 

      - Tak? - Mężczyzna za kontuarem miał koszulę w paski, krawat z 
      powtarzającym się w pionie logo Air Magellan, a w dolnej wardze ćwiek z 
      zielonego nefrytu. Chia zastanawiała się, jak wyglądają jego usta, kiedy 
      go wyjmie. Doszła do wniosku, że na jego miejscu nie robiłaby tego. Podała 
      mu bilet. Westchnął i wyjął go z folderu, dając jej do zrozumienia, że 
      powinna sama to zrobić. Patrzyła, jak przesuwa skanerem po bilecie. 

      - Air Magellan jeden zero pięć do Narity, powrotny, klasa ekonomiczna. 

      - Zgadza się - powiedziała Chia, usiłując być pomocna. Nie zwrócił na to 
      uwagi. 

      - Dokumenty. 

      Chia wręczyła mu paszport. Zrobił taką minę, jakby jeszcze nigdy czegoś 
      takiego nie widział, westchnął i wsunął go w szczelinę na blacie biurka. 
      Szczelina miała pogięte aluminiowe wargi, które ktoś oblepił przezroczystą 
      taśmą, obłażącą teraz i brudną. Mężczyzna patrzył w monitor, niewidoczny 
      dla Chii. Może powie jej, że nie może lecieć. Pomyślała o kawie w 
      ekspresie. Powinna być jeszcze ciepła. 

      - Dwadzieścia trzy D - rzeki, gdy z innej szczeliny wysunęła się karta 
      pokładowa. Wyjął paszport i oddał Chii razem z biletem oraz kartą 
      pokładową. - Brama pięćdziesiąt dwa, niebieska linia. Jakieś pytania? 

      - Nie. 

      - Po przejściu odprawy pasażerowie mogą być poddani nieinwazyjnej kontroli 
      DNA - wyrecytował. Słowa zlały się w jedno, ponieważ mówił to tylko 
      dlatego, że tak nakazywały przepisy. 

      Schowała paszport i bilet do specjalnej kieszeni w kurtce. Kartę pokładową 
      trzymała w ręku. Zaczęła szukać niebieskiej linii. Musiała zejść na dół i 
      usiąść w jednym z tych wagoników przypominających jadącą w bok windę. Pół 
      godziny później przeszła już przez kontrolę i patrzyła na plomby na jej 
      podręcznym bagażu. Wyglądały jak pierścienie czerwonej gumy do żucia. Nie 
      spodziewała się tego. W sali odlotów chciała znaleźć płatną budkę, 
      połączyć się i uaktualnić dane klubu. Nigdy nie pieczętowali jej torebki, 
      kiedy latała do wujka do Vancouveru, ale to nie było naprawdę za granicą, 
      nie od czasu Ugody. 

      Jechała na gumowym ruchomym chodniku w kierunku bramy 52, kiedy zauważyła 
      migające nad głową niebieskie światło. Żołnierze i niewielka barykada. 
      Żołnierze formowali kolejkę ze schodzących z ruchomego chodnika ludzi. 
      Mieli polowe mundury i nie byli starsi od chłopaków z jej ostatniej 
      szkoły. 

      - Kurwa - powiedziała stojąca przed nią kobieta z ogromną blond grzywą, z 
      wplecionymi w nią treskami. Grube czerwone usta, kilka warstw makijażu, 
      wywatowane ramiona, króciutka spódniczka i kowbojskie buty. Jak ta 
      piosenkarka country, którą lubiła matka Ashleigh Modine Carter. Topowa, 
      ale z forsą. 

      Chia zeszła z końca gumowego ruchomego chodnika i zajęła miejsce za 
      kobietą, która wyglądała jak Ashleigh Modine Carter. 

      Żołnierze pobierali próbki włosów i sprawdzali ludziom paszporty. Miało to 
      dowieść, że jesteś tym, za kogo się podajesz, ponieważ paszport zawierał 
      DNA właściciela, zapisany w postaci kodu paskowego. 

      Detektor był małą srebrną różdżką, która wsysała końcówki kilku włosów i 
      odcinała je. Zbiorą największą na świecie kolekcję rozdwojonych włosów, 
      pomyślała Chia. Teraz nadeszła kolej na blondynę. Na bramce stali dwaj 
      żołnierze, jeden trzymał różdżkę, a drugi wyjaśniał czekającym, że 
      stawiając się tutaj, wyrazili na to zgodę i dlatego prosi o przygotowanie 
      paszportów. 

      Chia patrzyła, jak kobieta podała swój paszport, nieoczekiwanie stając się 
      wyzywająco seksowna, jakby włączyła jakąś wewnętrzną żarówkę. Obdarzyła 
      żołnierza szerokim uśmiechem, aż zamrugał, przełknął ślinę i o mało nie 
      upuścił dokumentu. Z uśmiechem wetknął paszport w szczelinę małej konsoli 
      połączonej z barierką. Drugi żołnierz podniósł różdżkę. Chia zobaczyła, 
      jak kobieta podnosi rękę, chwyta treskę i podsuwa mu ją do kontroli. 
      Wszystko trwało najwyżej osiem sekund, włącznie ze zwrotem paszportu. 
      Pierwszy żołnierz nadal uśmiechał się, gdy przyszła kolej Chii. 

      Kobieta poszła dalej, popełniwszy - czego Chia była prawie pewna - poważne 
      przestępstwo. Może powiedzieć o tym żołnierzowi? 

      Nie zrobiła tego jednak, a kiedy oddali jej paszport i była w drodze do 
      bramy 53, rozejrzała się za kobietą, ale nigdzie jej nie dostrzegła. 

      Oglądała wyświetlane na ścianach reklamy, aż wezwano pasażerów, aby 
      wchodzili na pokład. 

      Miejsce 23E pozostało puste, gdy Chia czekała na start, ssąc miętówkę, 
      którą dała jej stewardesa. Jedyny pusty fotel w samolocie, pomyślała. 
      Jeśli nikt na nim nie siądzie, może będę mogła podnieść boczne oparcie i 
      się położyć. Spróbowała otoczyć się negatywnym polem myślowym, które 
      powstrzymałoby ewentualnego chętnego przed zajęciem tego miejsca w 
      ostatniej chwili. Zona Rosa wierzyła w takie rzeczy, które miały należeć 
      do arsenału sztuk walki jej dziewczęcego gangu. Chia nie rozumiała, jak 
      ktoś może wierzyć, że to działa. 

      Nie działało, gdyż właśnie nadeszła blondynka. Czyżby w jej oczach pojawił 
      się błysk rozpoznania? 




      3
      Prawie cywil


      Był środek tygodnia, kiedy Laney ostatni raz widział Kathy Torrance, więc 
      jej tatuaż nie był widoczny. Stała w klatce, wrzeszcząc, gdy opróżniał 
      swoją szafkę. Miała na sobie blezerek od Armaniego z metalicznego barchanu 
      i dopasowaną kolorem spódniczkę, zakrywającą znak z kosmosu. Pojedynczy 
      sznur pereł był widoczny w dekolcie jej białej, ręcznie skrojonej bluzki. 
      Urzędowy strój. Została wezwana na dywanik z powodu dezercji podwładnego. 

      Wiedział, że wrzeszczała, ponieważ miała otwarte usta, lecz gniewne słowa 
      nie przechodziły przez miarowy przybój generatora szumów, dostarczonego 
      przez jego prawników. Poradzono mu, żeby podczas ostatniej wizyty w 
      biurach Slitscanu przez cały czas nosił ten generator. Poinstruowano go, 
      żeby nie wygłaszał żadnych oświadczeń. Z pewnością żadnych nie mógł 
      usłyszeć. 

      Później zastanawiał się czasem, w jaki sposób mogła wyrazić swoją 
      wściekłość. Ponownie przypominając teorię osobistości oraz jej cenę, rolę 
      odgrywaną przez Slitscan czy niezdolność Laneya do pełnienia obowiązków? A 
      może skupiłaby się na jego zdradzie? Ale nie słyszał tego. Pakował rzeczy, 
      których właściwie już nie potrzebował, do pudełka z marszczonego plastiku 
      słabo pachnącego meksykańskimi pomarańczami. Notebook z popękanym ekranem, 
      zepsuty, który służył mu przez cały college. Izotermiczny kubek z 
      obłażącym logo Nissan County. Notatki robione na papierze, wbrew 
      zaleceniom firmy. Poplamiony kawą faks od kobiety, z którą spał w Ixtapa. 
      Zapomniał jej imię, a inicjałów nie dało się już odcyfrować. Bezsensowne 
      kawałki jego ja, których przeznaczeniem był śmietnik na parkingu. Jednak 
      nie chciał niczego tu zostawiać, a Kathy wciąż wrzeszczała. 

      Teraz, w Sześcianie Śmierci K., wyobrażał sobie, że krzyczała, iż już 
      nigdy nie będzie pracował w tym mieście, i rzeczywiście mogła mieć rację. 
      Nielojalność względem pracodawcy to bardzo poważna plama w życiorysie, a 
      szczególnie w tym mieście, jeśli motywem postępku było coś, co - jak 
      przypominał sobie Laney - kiedyś nazywano skrupułami. 

      To słowo wydało mu się teraz po prostu zabawne. 

      - Uśmiechnąłeś się. - Blackwell patrzył na niego nad maleńkim stolikiem 

      - Niedobór serotoniny. 

      - Jedz - poradził Blackwell. 

      - Nie jestem głodny. 

      - Trzeba uzupełniać węglowodory - rzekł Blackwell, wstając. Zajmował 
      naprawdę sporo przestrzeni. 

      Laney i Yamazaki podnieśli się i wyszli za Blackwellem z Sześcianu Śmierci 
      K., a potem z niepozornego budynku. Z mętnego światła w chromowo-neonowy 
      parów Roppongi Dori. Smród zepsutych ryb i owoców niósł się nawet w tę 
      chłodną wilgotną noc, chociaż był nieco stłumiony przez piekarnianą 
      słodycz chińskiego benzoholu z warczących na drodze szybkiego ruchu 
      pojazdów. Miarowy szum pojazdów uspokajał i Laney poczuł się lepiej, kiedy 
      zaczął iść. 

      Może idąc, zdoła pojąć rolę Keitha Alana Blackwella i Shinya Yamazakiego. 

      Blackwell prowadził ich estakadą dla pieszych. Laney dotknął dłonią 
      wypukłości na poręczy ze stopu. Zobaczył, że to przypadkowe załamanie lub 
      pęcherz w jaskrawej naklejce: dziewczyna z obnażonym biustem uśmiechała 
      się do niego ze srebrzystego hologramu wielkości dłoni. Kiedy poruszył 
      głową, zmieniając kąt widzenia, gestem wskazała numer telefonu nad głową. 
      Cała poręcz, do samego końca, była oblepiona takimi ogłoszeniami, chociaż 
      w kilku miejscach widniały równe przerwy po zdartych i zabranych jako 
      lektura na później. 

      Cielsko Blackwella przedarło się przez tłum na drugim końcu, jak 
      frachtowiec przez rząd podskakujących żaglówek. 

      - Węglowodory - rzucił przez szerokie ramię. 

      Powiódł ich ulicą, wąskim paskiem kolorowych świateł, obok całonocnej 
      kliniki weterynaryjnej, w której dwaj widoczni przez okno lekarze w 
      białych fartuchach przeprowadzali operację - Laney miał nadzieję, że był 
      to kot. Opodal przystanęła grupka przechodniów, obserwując to z chodnika. 

      Blackwell wcisnął się do jasno oświetlonej knajpki, gdzie para unosiła się 
      z podgrzewaczy za ladą z rekonstruowanego granitu. Laney i Yamazaki weszli 
      za nim. Kucharz już nalewał pachnący rosół z kluskami, zamówiony przez 
      Australijczyka. Laney zobaczył, że Blackwell podnosi miseczkę do ust i 
      wciąga kluski, odcinając kilka szybkim kłapnięciem białych plastikowych 
      zębów. Potężne mięśnie na grubym karku zadrgały przy przełykaniu. 

      Laney wytrzeszczył oczy. 

      Blackwell otarł usta grzbietem szerokiej i poznaczonej różowymi bliznami 
      dłoni. Beknął. 

      - Daj nam jedną z tych małych puszek Dry-zamówił. Jednym łykiem wypił całe 
      piwo i machinalnie zgniótł stalową puszkę, jak papierowy kubek. - Jeszcze 
      raz - rzekł, stukając miską na kucharza. 

      Laney nagle zgłodniał, pomimo lub na skutek tego nieapetycznego 
      przedstawienia, więc zajął się swoim talerzem, w którym zabarwione na 
      różowo paski jakiegoś tajemniczego mięsa, cienkie jak papier, osiadły na 
      gronorostach klusek. 

      Jadł w milczeniu, tak samo jak Yamazaki. Blackwell wypił trzy kolejne piwa 
      bez jakiegokolwiek efektu. Kiedy Laney skończył zupę i odstawił miseczkę 
      na ladę, zauważył za kontuarem reklamę czegoś, co nazywano "Apple Shires - 
      prawdziwy sok z naturalnych owoców". Na pierwszy rzut oka wydało mu się, 
      że reklamują Alison Shires, niegdysiejszy powód jego skrupułów. 

      "Posmakuj słodkiego nektaru życia" - radziła reklama. 




      Alison Shires, którą dostrzegł najpierw jako mówiącą głowę, po pięciu 
      miesiącach pracy w Slitscan, była dziewczyną dość przeciętnej urody, 
      mamroczącą kwestie do wyimaginowanych reżyserów, agentów, do kogokolwiek. 

      Kathy Torrance obserwowała jego minę, gdy patrzył na ekran. 

      - Masz już dość, Laney? Reagujesz alergicznie na ślicznotki? Pierwsze 
      objawy to lekka irytacja, niechęć, niejasne, lecz wyraźne wrażenie, że 
      robią cię w konia, wykorzystują... 

      - Ona nie jest nawet taka "śliczna" jak te dwie poprzednie. 

      - Właśnie. Wygląda niemal normalnie. Prawie cywil. Zaznacz ją. Laney 
      podniósł głowę. 

      - Po co? 

      - Zaznacz. On może udawać, że to kelnerka albo ktoś taki. 

      - Myślisz, że to ona? 

      - Bez trudu nazbierałoby się ich ze trzysta, Laney. Trzeba zacząć od 
      najbardziej prawdopodobnych. 

      - Wybieramy losowo? 

      - My nazywamy to "instynktem". Zaznacz. 

      Laney kliknął kursor, bladoniebieska strzałka przypadkiem znalazła się w 
      ocienionej orbicie spuszczonego oka dziewczyny. Oznaczając ją do 
      dokładniejszego zbadania jako ewentualną przyszłą partnerkę ostentacyjnie 
      żonatego aktora, sławnego w sposób, jaki Kathy Torrance rozumiała i 
      aprobowała. Takiego, który musi przestrzegać nakazów łańcucha pokarmowego. 
      Nie za dużego do połknięcia przez Slitscan. On lub jego właściciele byli 
      dotychczas bardzo ostrożni. Albo mieli dużo szczęścia. 

      Już nie. Do Kathy doszła plotka przez jeden z tych "własnych kanałów", na 
      których się opierała, więc teraz zamknie się kolejny cykl łańcucha 
      pokarmowego. 

      - Obudź się - powiedział Blackwell. - Zasypiasz nad talerzem. Czas, żebyś 
      opowiedział nam o poprzedniej pracy, jeżeli mamy zaproponować ci następną. 


      - Kawy - rzekł Laney. 




      Laney nie był, co stanowczo podkreślał, podglądaczem. Miał szczególną 
      umiejętność gromadzenia danych i medycznie udokumentowaną niezdolność 
      skupienia uwagi, którą w pewnych warunkach mógł wykorzystać jako rodzaj 
      patologicznej hiperpercepcji. To czyniło go - mówił przy drinkach w lokalu 
      Amos 'n' Andes przy Roppongi - niezwykle dobrym researcherem. (Nie 
      wspominał o Stanowym Domu Dziecka w Gainesville ani o próbach, jakie 
      podejmowali tam, żeby podnieść jego zdolność koncentracji. O cyklach 5-SB 
      i tym podobnych rzeczach). 

      Dla jego ewentualnych pracodawców istotne było to, że intuicyjnie wyławiał 
      ciągi informacji: rodzaj podpisu mimowolnie pozostawiany w sieci przez 
      danego osobnika prowadzącego codzienne, a zarazem nie kończące się i 
      skomplikowane sprawy związane z życiem w społeczeństwie informatycznym. 
      Niezdolność koncentracji, zbyt ulotna, aby zarejestrowały ją niektóre 
      badania, czyniła go urodzonym surferem, przeskakującym z programu do 
      programu, z bazy danych do bazy, z platformy na platformę - w sposób, 
      powiedzmy... intuicyjny. 

      I w tym właśnie tkwił problem, kiedy szukał pracy: Laney był 
      odpowiednikiem różdżkarza, cybernetycznym psychotronikiem. Nie potrafił 
      wytłumaczyć, jak robi to, co robi. Po prostu nie wiedział. 

      Przeszedł do Slitscanu z DatAmerica, gdzie jako asystent uczestniczył w 
      projekcie o kryptonimie TIDAL. O wewnętrznej polityce firmy DatAmerica 
      najlepiej świadczy fakt, że Laney nigdy nie zdołał odkryć, czy TIDAL jest, 
      czy nie jest, akronimem ani (choćby w przybliżeniu) czego dotyczy. Przez 
      cały czas przeglądał ogromne zasoby niezróżnicowanych danych, szukając 
      "punktów węzłowych", których rozpoznawania nauczył go zespół francuskich 
      uczonych. Wszyscy oni namiętnie grali w tenisa, a żaden nie miał 
      najmniejszej ochoty wyjaśniać Laneyowi, czym są te punkty węzłowe, więc 
      miał wrażenie, że służy im jako ktoś w rodzaju tubylczego przewodnika. Na 
      cokolwiek polowali Francuzi, miał wystawić im to na strzał. Mimo wszystko 
      było mu lepiej niż w Gainesville, bez porównania. Aż TIDAL, czymkolwiek 
      był, został skreślony i Laney nie miał już nic do roboty w DatAmerica. 
      Francuzi wyjechali, a kiedy Laney próbował rozmawiać z innymi naukowcami o 
      tym, co robią, patrzyli na niego jak na wariata. 

      Kiedy poszedł na rozmowę do Slitscanu, wywiad przeprowadzała Kathy 
      Torrance. Nie miał pojęcia, że ona kieruje wydziałem i że wkrótce będzie 
      jego szefem. Powiedział jej prawdę o sobie. No, przynajmniej większość. 

      Była najbledszą kobietą, jaką widział w życiu. Prawie przezroczysta. 
      (Później dowiedział się, że ten efekt w znacznym stopniu był wynikiem 
      stosowania kosmetyków, a szczególnie brytyjskiej serii powodującej 
      szczególne załamanie światła). 

      - Czy pan zawsze nosi malajskie imitacje niebieskich koszul od Braci 
      Brooks, zapinane na guziki? 

      Laney spojrzał na swoją koszulę, a przynajmniej próbował. 

      - Malajskie? 

      - Liczba ściegów jest dokładnie taka, jak trzeba, ale wciąż nie nauczyli 
      się należycie naciągać nitek. 

      - Och. 

      - Nie szkodzi. Odrobina takiego szyku żółtodzioba może nawet przysporzyć 
      nam popularności. Ale mógłby pan rozluźnić krawat. Zdecydowanie rozluźnić 
      krawat. I trzymać w kieszeni kilka flamastrów. Nie pogryzionych, proszę. 
      Oraz jeden z tych grubych płaskich mazaków w naprawdę paskudnym, 
      fosforyzującym kolorze. 

      - Żartuje pani? 

      - Zapewne, panie Laney. Mogę mówić ci Colin? 

      - Tak. 

      Nigdy jednak nie mówiła mu po imieniu. 

      - Przekona się pan, że poczucie humoru jest w Slitscanie podstawową cechą, 
      Laney. Właściwością niezbędną do przetrwania. A najbardziej pożądaną tu 
      osobą jest ktoś, kogo trudno zrozumieć. 

      - Co pani ma na myśli, pani Torrance? 

      - Kathy. Mam na myśli kogoś, kogo trudno dokładnie zacytować we 
      wspomnieniach. Albo przed sądem. 




      Yamazaki był dobrym słuchaczem. Mrugał, przełykał ślinę, kiwał głową, 
      bawił się ostatnim guzikiem swej kraciastej koszuli lub czymkolwiek, przez 
      cały czas sprawiając wrażenie, że łapie wszystko, nadąża za opowieścią 
      Laneya. 

      Keith Alan Blackwell to co innego. Siedział tam nieruchomo jak sterta 
      wołowiny, poruszając się tylko wtedy, kiedy podnosił lewą rękę, żeby 
      nacisnąć i pokręcić kikut lewego ucha. Robił to bez wahania i zmieszania, 
      więc Laney doszedł do wniosku, że przynosiło mu to ulgę. W wyniku tych 
      zabiegów blizna lekko poczerwieniała. 

      Laney siedział na obitej dermą ławie, plecami do ściany. Yamazaki i 
      Blackwell patrzyli na niego zza wąskiego stołu. Za nimi, nad jednolicie 
      czarnowłosymi głowami nocnych amatorów kawy, holograficzne rysy Amosa 
      unosiły się na tle pokrytych śniegiem szczytów Andów, oblanych upiornym 
      blaskiem zachodzącego słońca. Wargi tej postaci z kreskówek były wydęte 
      jak parówki z czerwonej gumy - rasistowski humor, za który w rejonie LA 
      wysadziliby taki lokal w powietrze. Trzymał parujący kubek z kawą, biały i 
      ikonicznie gładki, wielką, trójpalczastą, postdisneyowską dłonią w białej 
      rękawiczce. 

      Yamazaki lekko odkaszlnął. 

      - Przepraszam, mówił pan o pracy w Slitscanie? 




      Kathy Torrance zaczęła od tego, że zaproponowała Laneyowi, aby posurfował 
      po sieci, w stylu Slitscanu. 

      Zabrała z Klatki dwa komputery, wygoniła czterech pracowników z SJB, 
      wprowadziła tam Laneya i zamknęła drzwi. Krzesła, okrągły stół, duży 
      wyświetlacz na ścianie. Patrzył, jak podłączyła komputery do portów i 
      wywołała identyczne obrazy długowłosego szatyna po dwudziestce. Kozia 
      bródka i złoty kolczyk w uchu. Twarz nic nie mówiła Laneyowi. Mogła 
      należeć do kogoś, kogo godzinę wcześniej minął na ulicy, twarz 
      drugoplanowego aktora mydlanej opery albo twarz człowieka, w którego 
      lodówce właśnie odkryto kolekcję odciętych palców. 

      - Clinton Hiliman - powiedziała Kathy Torrance. - Fryzjer, kucharz suszi, 
      dziennikarz muzyczny, dodatkowo robi średniobudżetowe pornosy. Ten 
      wizerunek jest oczywiście podkręcony. 

      Poslukała w klawisze, odkręcając go. Na ekranie oczy i broda Clinta 
      Hilimana zmniejszyły się kilkakrotnie. 

      - Pewnie zrobił to sam. Przy profesjonalnej robocie nie byłoby punktu 
      zaczepienia. 

      - Występuje w porno? - Laneyowi było dziwnie żal Hilimana, który z 
      cofniętym podbródkiem wyglądał na zagubionego i bezbronnego. 

      - Ich nie interesuje wielkość jego podbródka - powiedziała Kathy. - W 
      porno robi się głównie ujęcia. Duże zbliżenia. Wszyscy mają dublerów. 
      Dorabiają im tylko ładniejsze twarze. Ktoś jednak musi wejść do okopów i 
      załatwić brzydali, no nie? 

      Laney zerknął na nią kątem oka. 

      - Skoro pani tak mówi. 

      Wręczyła mu standardowy wirtualny hełm Thomsona. 

      - Załatw go. 

      - Załatwić? 

      - Tak. Znaleźć te punkty węzłowe, o których mi pan mówił. To ujęcie to 
      furtka do wszystkiego, co na niego mamy. Całe gigabajty potwornego 
      nudziarstwa. Dane jak morze tapioki, Laney. Nie kończąca się, waniliowa 
      równina. On jest nudny jak dzień długi, a ten dzień jest naprawdę długi. 
      Załatw go. Zrób mi przyjemność. Zrobisz to i masz tę pracę. 

      Laney spojrzał na podkręconego Hilimana na ekranie swojego komputera. 

      - Nie powiedziała mi pani, czego mam szukać. 

      - Wszystkiego, co mogłoby zainteresować Slitscan. A ściśle mówiąc, Laney, 
      co mogłoby zainteresować widownię Slitscanu, którą najlepiej wyobrazić 
      sobie jako złośliwy, leniwy, potwornie głupi, wiecznie głodny organizm 
      łaknący ciepłej krwi pomazańców. Osobiście lubię wyobrażać sobie coś 
      wielkości małego hipopotama, koloru ugotowanego ziemniaka po tygodniu, 
      żyjącego własnym życiem w mroku na przedmieściach Topeki. Ma mnóstwo oczu 
      i nieustannie się poci. Pot zalewa mu te oczy i piecze. To nie ma ust, 
      Lancy, ani genitaliów, a swoją morderczą wściekłość oraz infantylne 
      pożądanie potrafi wyrażać, zmieniając jedynie kanały uniwersalnym pilotem. 
      Albo głosując podczas wyborów prezydenckich. 




      - SJB? 

      Yamazaki wyjął notebooka i przygotował pióro świetlne. Laney stwierdził, 
      że nie ma nic przeciwko temu. Japończyk czuł się z tym znacznie lepiej. 

      - Strategiczna Jednostka Biznesowa - powiedział mu. - Mała sala 
      konferencyjna. Urząd pocztowy Slitscanu. 

      - Urząd pocztowy? 

      - System kalifornijski. Ludzie nie mąją własnych biurek. Kiedy 
      przychodzisz, bierzesz z Klatki komputer i telefon. Jeżeli potrzebujesz 
      urządzeń peryferyjnych, masz do dyspozycji konsolę. SJB służy do 
      konferencji, ale trudno załapać któryś, kiedy go potrzebujesz. Oni tam 
      wierzą w spotkania wirtualne, szczególnie w przypadku kontrowersyjnych 
      tematów. Dostaje się szafkę na rzeczy osobiste. Lepiej, żeby nie 
      zobaczyli, jak drukujesz jakieś dane. I nienawidzą poczty elektronicznej. 

      - Dlaczego? 

      - Ponieważ mogłeś zapisać coś z wewnętrznej sieci i wypuścić to w świat. 
      Pańskiego notebooka nigdy nie wypuściliby z klatki. Skoro nie ma papierów, 
      mają zapisy każdej rozmowy, każdego wywoływanego obrazu, każdego uderzenia 
      klawisza. 

      Blackwell kiwnął wygoloną głową, która błysnęła czerwienią wydętych warg 
      Amosa. 

      - Bezpieczeństwo. 

      - I powiodło się panu, panie Laney? - zapytał Yamazaki. - Znalazł pan 
      te... punkty węzłowe? 




      4
      Zdekompresowana Wenecja


      - Teraz zamknij się - powiedziała kobieta z fotela 23E i Chia nie odezwała 
      się słowem. - Siostra opowie ci pewną historię. 

      Chia oderwała wzrok od ekranu w oparciu fotela, na którym pokonywała 
      jedenasty poziom zlobotomizowanej przez linię lotniczą wersji "Wojen 
      czaszek". Blondyna patrzyła wprost przed siebie, nie na nią. Opuściła swój 
      ekran tak, że wykorzystywała tylną ściankę jako tacę i właśnie skończyła 
      drugą szklankę zimnego soku pomidorowego, za który zapłaciła stewardesie. 
      Z jakiegoś powodu podawano je z pływającymi w szklance kostkami selera, 
      lecz blondynka najwyraźniej nie miała na nie ochoty. Pięć takich kostek 
      ułożyła na tacy, jak dziecko budujące ściany domku lub zagrodę dla 
      zwierząt-zabawek. 

      Chia spojrzała na jej kciuki na jednorazowym touchpadzie Air Magellan. I 
      znów na mocno wymalowane oczy, które patrzyły teraz na nią. 

      - Jest takie miejsce, gdzie zawsze jest światło - powiedziała kobieta. - 
      Wszędzie jasno. Nie ma ciemności. Jasno jak we mgle, jakby coś spadało, 
      zawsze, w każdej sekundzie. I te wszystkie kolory. Gmachy, których 
      szczytów nie widzisz, i spadające z nich światło. A w dole piętrzą się 
      bary. Bary, dyskoteki i lokale ze striptizem. Poustawiane jak pudełka od 
      butów, jedne na drugich. I obojętnie, do ilu się wkręcisz, obojętnie, na 
      ile wejdziesz schodów, iloma pojedziesz windami, obojętnie, jak mały 
      znajdziesz sobie pokoik, to światło i tak cię znajdzie. Przeniknie szparą 
      pod drzwiami jak kurz. Drobne, takie maciupkie. Wejdzie ci pod powieki, 
      jeśli jakoś uda ci się zasnąć. Tyle że ty nie chcesz tam spać. Nie w 
      Shinjuku. Chcesz? 

      Chia nagle zdała sobie sprawę, jak ogromny ciężar ma samolot, jak 
      niewiarygodny jest jego lot w powietrzu, jak jego kadłub wibruje wśród 
      mroźnej nocy gdzieś nad oceanem, z daleka od brzegów Alaski. 
      Niewiarygodne, lecz prawdziwe. 

      - Nie - usłyszała swój głos, a "Wojny czaszek", zauważając jej nieuwagę, 
      strąciły ją na niższy poziom. 

      - Nie - potwierdziła kobieta - nie chcesz. Wiem. Ale zmuszą cię do tego. 
      Zmuszą. W centrum tego świata, 

      Potem odchyliła głowę do tyłu, zamknęła oczy i zaczęła chrapać. Chia 
      wyszła z gry i wepchnęła touchpad w uchwyt na oparciu fotela. Miała ochotę 
      wrzeszczeć. O co chodziło tej babie? 

      Przyszedł steward, zgarnął selerową zagrodę do serwetki, zabrał pustą 
      szklankę, wytarł tacę i zatrzasnął ją w oparciu. 

      - Mój bagaż - powiedziała Chia. - W schowku. - Wskazała ręką. 

      Otworzył skrytkę nad nią, wyjął jej torebkę i położył jej na kolanach. 

      - Jak to zdjąć? - Dotknęła pętli z mocnej Czerwonej plasteliny, 
      przytrzymującej zatrzask. 

      Z czarnej kabury u pasa wyjął małe czarne narzędzie. Wyglądało jak coś, 
      czym kiedyś weterynarz przycinał psu pazury. Podstawił drugą dłoń i 
      chwycił w nią kuleczki, w które zmieniła się plomba, kiedy ją przeciął. 

      - Mogę tego użyć? - Otworzyła zamek błyskawiczny i pokazała mu 
      Sandbendera, wepchniętego między cztery pary zrolowanych rajstop. 

      - Tutaj nie ma łącza - odparł. - Tylko w pierwszej klasie i w specjalnej. 
      Można jednak korzystać z własnych zasobów. Może pani podłączyć się do 
      monitora w oparciu fotela. 

      - Dzięki - odparła. - Mam gogle. 

      Odszedł. Chrapanie blondyny urwało się w pół taktu, gdy wpadli w 
      turbulencje. Chia wygrzebała okulary i słuchawki z kokonu czystej 
      bielizny, położyła je obok siebie, między biodrem a poręczą. Wyjęła 
      Sandbendera. zamknęła torebkę, po czym wolną ręką i nogą wepchnęła ją pod 
      fotel przed nią. Tak bardzo chciała się stąd wyrwać. 

      Z Sandbenderem na kolanach sprawdziła kciukiem stan baterii. Osiem godzin 
      w trybie oszczędnościowym, jeśli dopisze jej szczęście. W tym momencie nie 
      przejmowała się tym. Odwinęła przewód omotany wokół okularów i podłączyła 
      go. Nakładane na czubki palców końcówki były poplątane, jak zawsze. 
      Spokojnie, powiedziała sobie. Zerwiesz taśmę sensora i spędzisz całą noc z 
      klonem Ashleigh Modine Carter. Małe srebrne naparstki, giętki szkielet 
      dłoni, powoli... Wkładaj jeden po drugim. Raz, dwa... 

      Blondynka powiedziała coś przez sen. Jeżeli można to nazwać snem. Chia 
      podniosła okulary, założyła je i wpadła w czerwień. 

      - ...mnie stąd, do cholery! 

      Tak też się stało. 

      Siedzi na skraju łóżka, spoglądając na plakat Lo Rez Skyline. W końcu Lo 
      zauważa ją. Przygładza rzadki wąsik i uśmiecha się do niej. 

      - Hej, Chia. 

      - Hej. 

      Doświadczenie nauczyło ją odpowiadać bezgłośnie, żeby nie słyszeli inni. 

      - Co się dzieje, dziewczyno? 

      - Jestem w samolocie. Lecę do Japonii. 

      - Japonia? Bombowo. Podoba ci się nasz dysk z Budokanem? 

      - Nie mam ochoty na rozmowy, Lo. 

      A przynajmniej nie z agentem od oprogramowania, choćby nie wiem jak 
      słodkim. 

      - W porządku. 

      Posłał jej ten koci uśmiech, marszcząc kąciki oczu, i znieruchomiał. Chia 
      rozejrzała się wokół, rozczarowana. Wszystko wydawało się trochę nie 
      takie, a może powinna była użyć pakietów fraktalowych. które robiły trochę 
      bałaganu, sypały kurz po kątach i zostawiały brudne smugi na kontaktach. 
      Zona Rosa uwielbiała je. Kiedy była w domu, Chii podobało się to, że taka 
      konstrukcja była czyściejsza niż jej pokój. Teraz poczuła tęsknotę. 
      Brakowało jej prawdziwego domu. 

      Gestem przeszła do stołowego, śmigając obok drzwi do sypialni matki. 
      Ledwie naszkicowała to pomieszczenie, więc nie miało wnętrza. Stołowy 
      również był jeszcze nie wykończony, stały w nim meble importowane z 
      systemu Playmobil, który poprzedzał Sandbendera. Niedbale zbitmapowane 
      rybki monotonnie pływały w kółko w szklanym stoliku do kawy, który 
      stworzyła, kiedy miała dziewięć lat. Drzewa za frontowym oknem były 
      jeszcze starsze: idealnie cylindryczne pnie o kredkowobrązowej barwie, a 
      każdy podtrzymywał jadowicie zieloną koronę jednolitego listowia. Gdyby 
      popatrzyła na nie dłużej, wyszedłby z nich Mumphalumphagus i chciał się z 
      nią bawić, więc tego nie zrobiła. 

      Usadowiła się na kanapie z Playmobilu i spojrzała na programy porozrzucane 
      na blacie stolika do kawy. Oprogramowanie Sandbendera wyglądało jak 
      staromodny brezentowy worek na wodę, rodzaj manierki (musiała skonsultować 
      się z "Co to jest", podręcznym słownikiem, żeby się tego dowiedzieć). Był 
      wytarty i spektakularnie naturalny, z drobnymi kropelkami wody 
      przesiąkającymi przez gęsty splot tkaniny. Jeśli podeszło się bardzo 
      blisko, można było dostrzec rzeczy odbite w poszczególnych kroplach: 
      obwody podobne do paciorków lub skóry na podgardlu jaszczurki, długą pustą 
      plażę pod szarym niebem, góry w deszczu, strumień płynący po różnobarwnych 
      kamieniach. Kochała Sandbendery - były najlepsze. SANDBENDERS, OREGON - 
      głosił zatarty napis na spoconym brezencie, jakby spłowiałym w pustynnym 
      słońcu. SYSTEM 5.9. (Miała wszystkie uaktualnienia, aż do 6.3. Ludzie 
      mówili, że wersja 6.4 ma błędy). 

      Obok worka z wodą leżał jej zeszyt, w postaci kołonotatnika noszącego 
      ślady sztucznego zużycia, z okładką pokreśloną cyfrowymi gryzmołami. Będę 
      musiała go przeformatować, zanim pójdę do nowej szkoły, przypomniała 
      sobie. Ten jest zbyt dziecinny. 

      Jej kolekcja albumów, składanek i specjalnych wydań Lo/Rez ukazała się w 
      postaci oryginalnie opakowanych płytek. Były poukładane - tak niedbale, 
      jak tylko się dało - obok materiałów archiwalnych, które zdołała zebrać, 
      od kiedy przyjęto ją do grupy dyskusyjnej. Dzięki ożywionej wymianie 
      plików z członkinią ze Szwecji, miały one postać blaszanej puszki 
      śniadaniowej z litografią Rez i Lo, spoglądających mętnym i oszołomionym 
      wzrokiem z płaskiego, prostokątnego wieczka. Szwedzka fanka zeskanowała 
      obrazek z pięciu wydrukowanych kawałków oryginału, a potem nałożyła je na 
      pudełko. Oryginał był zapewne nepalski, zdecydowanie piracki i Chia 
      cieszyła się z certyfikatu autentyczności na odwrocie. Zona Rosa chciała 
      mieć kopię, ale na razie mogła zaproponować tylko kilka rzadkich zdjęć 
      telewizyjnych z piątego koncertu w Mexico Dome. Nie były dostatecznie 
      rzadkie, więc Chia nie chciała się zamienić. Podobno w powszechnie 
      dostępnych zasobach Globo można było znaleźć nieoficjalną kronikę 
      brazylijskiej trasy koncertowej. Chia bardzo chciała ją mieć, a Meksyk 
      leży w tym samym kierunku, co Brazylia. 

      Przesunęła palcem po stosie płytek, wirtualną dłonią, palcem zakończonym 
      drżącą rtęcią. Pomyślała o Plotce. Plotki były, są i będą. Krążyły o Lo i 
      tej duńskiej modelce, że mają się pobrać. Zapewne były prawdziwe, chociaż 
      nigdy do tego nie doszło. I wciąż plotkowano o Rezie i różnych ludziach. 
      Jednak chodziło o ludzi. Ta duńska modelka też była człowiekiem, chociaż 
      Chia uważała ją za snobkę. Ta Plotka to coś zupełnie innego. 

      Właśnie dlatego Chia leciała do Tokio - żeby to sprawdzić. 

      Wybrała Lo Rez Skyline. 

      Wirtualna Wenecja, którą ojciec przysłał jej na trzynaste urodziny, 
      wyglądała jak stara zakurzona księga w skórzanych okładkach - gładka 
      brązowa skóra miejscami starta na zamsz, cyfrowy odpowiednik prania dżinsu 
      w pralce pełnej piłeczek golfowych. Leżała obok bezbarwnej szarej teczki 
      zawierającej odpis rozwodu i zgody na sprawowanie opieki. 

      Przyciągnęła do siebie Wenecję, otworzyła ją. Rybka zamigotała 
      nierytmicznic, uruchamiając podprogram. 

      Dekompresja Wenecji. 

      Piazza w zimowej czerni-bieli, tekstury jej fasad dokładnie ukazane w 
      marmurze, porfirze, polerowanym granicie, jaspisie, alabastrze (wszystkie 
      nazwy minerałów przewijające się w razie potrzeby w menu widzianym kątem 
      oka). Miasto skrzydlatych lwów i złotych koni. Umowna godzina szarego i 
      wiecznego świtu. 

      Mogła być tu sama albo odwiedzić Mistrza Muzyki. 

      Ojciec, dzwoniąc z Singapuru i składając jej życzenia urodzinowe, 
      powiedział, że Hitler podczas swojej pierwszej i jedynej wizyty, wymknął 
      się, by samotnie krążyć po ulicach o poranku. Zachowywał się jak wściekły 
      pies. 

      Chia, która niezbyt dobrze wiedziała, kim był ten cały Hitler, a jeśli 
      nawet, to głównie z refrenów piosenek, rozumiała to doskonale. Kamienie 
      Piazza przepłynęły pod nią jak jedwab, gdy uniosła srebrzysty palec i 
      pomknęła przez labirynt mostków, wody, łuków, ścian. 

      Nie miała pojęcia, czym było to miejsce, jak i dlaczego powstało, ale 
      pasowało tak dobrze do siebie i zajmowanej przestrzeni... Woda i kamień 
      tworzyły tu idealną, tajemniczą całość. 

      Najbardziej pokręcony software, jaki kiedykolwiek stworzono, i właśnie tu 
      powstały pierwsze takty "Pozytronowego przeczucia". 




      5
      Punkty węzłowe


      Clinton Emory Hiliman, lat dwadzieścia pięć, fryzjer, kucharz suszi, 
      dziennikarz muzyczny, aktor porno, zaufany dostawca zakazanych kultur 
      tkanek płodowych dla trzech z bardziej endomorficznych członków 
      zdecydowanie topowego zespołu Dukes of Nuke'Em, których Dziecko Wojny w 
      Zatoce było osiemnaste z wykrzyknikiem na listach przebojów i nadal szło w 
      górę, będąc przedmiotem dyplomatycznych protestów kilku islamskich państw. 


      Kathy Torrance wyglądała na zadowoloną. 

      - Te tkanki płodowe, Laney? 

      - Cóż - powiedział Laney, kładąc słuchawki obok komputera. 

      - Myślę, że to może być dobre. 

      - Dlaczego? 

      - Muszą być irackie. Bardzo na to nalegali. Nie chcą żadnych innych. 

      - Jesteś przyjęty. 

      - Tak? 

      - Na pewno połączyłeś rozmowy z Ventura z biletami parkingowymi z garażu w 
      Beverly Center. Chociaż ten numer z "dzieckiem wojny w Zatoce" trudno było 
      przegapić. 

      - Chwileczkę - powiedział Laney. - Wiedzieliście o tym. 

      - To najważniejszy punkt środowego spektaklu. - Zamknęła komputer, nie 
      wyłączając odkręconego podbródka Clinta Hilimana. 

      - Miałam okazję zobaczyć, jak pracujesz, Laney. Masz wrodzony talent. Nie 
      mogłam uwierzyć, że w tych bzdurach o punktach węzłowych coś jest. 
      Niektóre z twoich posunięć wydają się bezsensowne, ale widziałam, jak 
      błyskawicznie natrafiłeś na to, czego trzej doświadczeni researcherzy 
      szukali przez trzy miesiące. Tobie zajęło to niecałe pół godziny. 

      - Część z tego była nielegalna - zauważył Laney. - Korzystacie z 
      niektórych baz danych DatAmerica, do których nie powinniście mieć dostępu. 


      - Wiesz, na czym polega cicha umowa, Laney? 




      Yamazaki podniósł głowę znad notebooka. 

      - Bardzo dobrze - rzekł, chyba do Blackwella. - To jest bardzo dobre. 

      Blackwell poruszył się na krześle, aż poliwęglanowe nóżki zaprotestowały 
      cichym jękiem. 

      - Nie popracował tam długo, prawda? 

      - Trochę ponad sześć miesięcy - wyjaśnił Laney. 




      Sześć miesięcy może być długie w Slitscanie. 

      Większość pensji za pierwszy miesiąc wykorzystał na wynajęcie 
      mikroskopijnej kawalerki w przebudowanym w stylu retro, piętrowym parkingu 
      przy Broadway Avenue, Santa Monica. Kupił koszule, które bardziej pasowały 
      do Slitscanu, a w tej malajskiej sypiał teraz. Zakupił parę drogich 
      okularów przeciwsłonecznych i starał się nigdy nie mieć w kieszeni na 
      piersi więcej niż jeden flamaster. 

      Życie w Slitscanie miało pewien specyficzny styl. Koledzy Laneya 
      ograniczali się do wąskiego pasma emocji. Pewien rodzaj poczucia humoru, 
      jak mówiła Kathy, był wysoko ceniony, lecz rzadko kwitowany śmiechem. 
      Oczekiwaną reakcją był kontakt wzrokowy, kiwnięcie głową, cień uśmiechu. 
      Tutaj niszczono, a czasem kreowano ludzi, łamano lub tworzono kariery, w 
      surrealistycznych i nieoczekiwanych objawieniach, ponieważ Slitscan 
      zajmował się rytualnym upuszczaniem krwi, a ta miała alchemiczne 
      właściwości tylko wtedy, jeśli należała do osobistości. 

      Umiejętność wyszukiwania kluczowych danych w zalewie pozornie 
      przypadkowych informacji wzbudziła zazdrość i niechętny podziw bardziej 
      doświadczonych researcherów. Laney stał się ulubieńcem Kathy i był prawie 
      zadowolony, gdy rozeszły się plotki o ich rzekomym romansie. 

      Nic ich nie łączyło - oprócz tego jednego spotkania w jej mieszkaniu w 
      Sherman Oaks, a i to nie był dobry pomysł. Oboje nie mieli ochoty tego 
      powtarzać. 

      Laney wciąż poprawiał, rozwijał i wzmacniał to coś, co objawiało się jako 
      jego talent, jego styl. Kathy to się podobało. W hełmie na głowie, 
      podłączony do specjalizowanej linii Slitscanu, udostępniającej mu 
      nieprzebrane zasoby DatAmerica, czuł się jak w domu. Podążał tam, gdzie 
      kazała mu Kathy. Odnajdował punkty węzłowe. 

      Czasem, zasypiając w Santa Monica, leniwie zastanawiał się, czy mógł 
      istnieć większy system, obejmujący szerszą perspektywę. Może cały 
      DatAmerica posiadał własne punkty węzłowe, informacyjne usterki mogące 
      doprowadzić do jakiejś większej prawdy, wiedzy, ukrytych w głębi szarych 
      warstw informacji. Tylko wtedy, jeśli znajdzie się ktoś, kto zada właściwe 
      pytanie. Nie miał pojęcia, jak ono brzmi, jeśli w ogóle istniało, jednak z 
      jakiegoś powodu wątpił, aby kiedykolwiek padło w SBJ Slitscanu. 

      Slitscan wywodził się z "programowania rzeczywistości" i sieciowych 
      tabloidów dwudziestego wieku, ale przypominał je nie bardziej niż wielki, 
      szybki, dwunogi drapieżca przypominał swych mięczakowatych, 
      zamieszkujących płytkie wody przodków. Slitscan był dojrzałym tworem tej 
      ewolucji, dostarczającym swe produkty całemu światu. Z dochodami 
      wystarczającymi na wystrzelenie kilku satelitów i wybudowanie gmachu, w 
      którym Laney pracował w Burbank. 

      Slitscan był tak popularnym programem, że zmienił się w coś podobnego do 
      dawnej sieci telewizyjnej. Oflankowany i otoczony innymi programikami i 
      reklamami, mającymi popchnąć widza w kierunku najważniejszego, znajomego i 
      przyjemnie krwawego ołtarza, który jeden ze współpracowników Laneya 
      nazywał Dymiącym Lustrem. 

      Nie dało się pracować w Slitscanie, nie mając wrażenia uczestnictwa w 
      historii, czy też w tym, co Kathy Torrance nazywała przekształconą 
      historią. Laney podejrzewał, że sam Slitscan mógł być jednym z tych 
      większych punktów węzłowych, jakie czasem usiłował sobie wyobrazić, 
      informacyjnym dziwolągiem prowadzącym do jakiejś niewiarygodnie 
      skomplikowanej struktury. 

      W poszukiwaniu pomniejszych punktów węzłowych, jakie Kathy kazała mu 
      wyszukiwać w zasobach DatAmerica, Laney wpływał na przebieg kampanii 
      wyborczych, rynek gwarantowanych pul genowych, prawo aborcyjne stanu New 
      Jersey oraz rozwój ruchu zagorzałych zwolenników eutanazji (albo, zdaniem 
      innych, samobójczego kultu) zwanego "Koniec o Północy", nie wspominając o 
      życiorysach i karierach kilku tuzinów różnego rodzaju osobistości. 

      Nie zawsze zmieniał je na gorsze z punktu widzenia osobników będących 
      tematem programu. Program Kathy o Dukes of Nuke'Em, ujawniający niezwykłe 
      upodobanie zespołu do irackich tkanek płodowych, ogromnie wpłynął na 
      sprzedaż ich najnowszej płyty (oraz spowodował kilka pokazowych procesów i 
      publicznych egzekucji w Bagdadzie, ale Laney przypuszczał, że życie tam i 
      tak było ciężkie). 

      Sam Laney nigdy nie należał do widzów Slitscanu i podejrzewał, że wyszło 
      mu to na dobre, kiedy ubiegał się o posadę researchera. Nie miał 
      ugruntowanej opinii o tym programie. Akceptował jego istnienie jako 
      życiowy fakt, w takim stopniu, że wcale o nim nie myślał. Slitscan był 
      przykładem tego, w jaki sposób opracowuje się pewne wiadomości. Miejscem, 
      w którym Laney pracował. 

      Slitscan pozwalał mu robić jedyną rzecz, do jakiej miał prawdziwy talent, 
      więc jakoś udawało mu się unikać myślenia w kategoriach przyczyny i 
      skutku. Nawet teraz, próbując wytłumaczyć się przed uważnie słuchającym 
      Yamazakim, z trudem przychodziło mu wzbudzić w sobie poczucie 
      odpowiedzialności. Bogaci i sławni, jak kiedyś powiedziała Kathy, rzadko 
      stawali się takimi przypadkowo. Owszem, dzięki przypadkowi można było, ale 
      rzadko, stać się tylko jednym lub drugim. 

      Zupełnie inaczej było z osobistościami nie należącymi do żadnej z tych 
      dwóch kategorii i Kathy uważała ich za krzyż, który musiała dźwigać: 
      seryjni mordercy, na przykład, lub rodzice ich ostatnich ofiar. Nie mieli 
      w sobie nic z gwiazd (chociaż zawsze liczyła na to w przypadku morderców, 
      uważając, że tkwią w nich potencjalne możliwości). 

      Kathy nie interesowała się nimi, kierując uwagę Laneya i co najmniej 
      trzydziestu innych researcherów na prywatne sprawy z życia tych, którzy 
      byli ostentacyjnie i co najmniej umiarkowanie sławni. 

      Alison Shires wcale nie była sławą, lecz mężczyzna, z którym miała romans 
      - co potwierdził Laney - był dostatecznie znany. 

      A potem Laney powoli coś sobie uświadomił. 

      Alison Shires w jakiś sposób dowiedziała się, że on tam jest i obserwuje 
      ją. Jakby widziała, jak spoglądał na ten zbiór danych odzwierciedlających 
      jej życie, złożony z kawałków będących codziennym zapisem jej egzystencji, 
      rejestrowanym przez cyfrową materię świata. 

      Laney patrzył, jak na tym odbiciu Alison Shires zaczyna się tworzyć punkt 
      węzłowy. 

      Zamierzała się zabić. 




      6
      DISH


      Chia zaprogramowała Mistrza Muzyki tak, by reagował na mosty. Pojawiał się 
      w jej wirtualnej Wenecji, ilekroć przekraczała któryś z umiarkowaną 
      prędkością: szczupły młodzieniec o bladoniebieskich oczach i skłonności do 
      noszenia długich, powiewnych płaszczy. 

      Wersja beta tego programu stała się przedmiotem sporu, kiedy prawnicy 
      reprezentujący pewnego szacownego brytyjskiego śpiewaka oskarżyli 
      projektantów Mistrza Muzyki, że zeskanowali zdjęcia ich klienta jako 
      znacznie młodszego człowieka. Sprawę załatwiono polubownie i wszystkie 
      późniejsze wersje, włącznie z tą Chii, były generowane znacznie 
      ostrożniej. (Kelsey powiedziała jej, że wystarczy zmienić kolor oka, ale 
      dlaczego tylko jednego?) 

      Wprowadziła go do Wenecji podczas drugiej wizyty, aby jej towarzyszył i 
      dostarczał muzycznych wrażeń. Ograniczenie jego obecności do chwil, kiedy 
      przechodziła przez mosty, wydawało się dobrym pomysłem. W Wenecji było 
      mnóstwo mostów, niektóre z nich nie większe od krótkiego łuku kamiennych 
      schodków nad najwęższymi kanałami. Był tam Most Westchnień, którego Chia 
      unikała, bo uważała, że jest smutny i niesamowity, Most Pięści, który 
      lubiła głównie z powodu nazwy, oraz wiele innych. A także Rialto, wielki, 
      przygarbiony i fantastycznie stary, na którym - według jej ojca - ludzie 
      wynaleźli bankowość, a raczej szczególny jej rodzaj. (Jej ojciec pracował 
      dla banku, dlatego musiał mieszkać w Singapurze). 

      Teraz zwolniła bieg przez miasto i w spacerowym tempie wchodziła na 
      stromiznę Rialto. Mistrz Muzyki elegancko kroczył obok niej, w rozwianym 
      na wietrze płaszczu koloru gliny. 

      - DISH - powiedział, czując na sobie jej wzrok. - Diatoniczna Ilustracja 
      Statycznej Harmonii. Znany także jako akord z opadającą linią basów. Aria 
      na strunie G Bacha, 1730. Bielszy odcień bieli Procol Harum, 1967. 

      Gdyby teraz nawiązała z nim kontakt wzrokowy, usłyszałaby sample, bez 
      wskazówek i w odpowiedniej głośności. Potem więcej o DISH i kolejne 
      sample. Chciała jednak jego towarzystwa, nie wykładu. Raczej nie mogła po 
      nim oczekiwać niczego prócz wykładów, nie licząc obrazu, który był 
      jasnowłosy, drobnokościsty i nosił się piękniej niż jakikolwiek człowiek. 
      Wiedział wszystko o muzyce i nic poza tym. 

      Nie miała pojęcia, jak długo była tym razem w Wenecji. Cały czas 
      pozostawała w tej minucie przed świtem, którą najbardziej lubiła, ponieważ 
      wszystko wyglądało właśnie tak. 

      - Czy wiesz coś o japońskiej muzyce? - zapytała. 

      - Dokładnie jakiej? 

      - Słuchanej przez ludzi. 

      - Popularnej? 

      - Chyba tak. 

      Przystanął, obrócił się i wepchnął ręce do kieszeni, a rozchylony płaszcz 
      ukazał podszewkę. 

      - Moglibyśmy zacząć od muzyki zwanej enka - powiedział - chociaż wątpię, 
      czyby ci się spodobała. 

      Firmy software'owe zawsze sprawdzały, co ludzie lubią. 

      - Korzeni współczesnej japońskiej muzyki pop należy szukać w czasach 
      powstania czegoś zwanego "grupami". Zwykła kalka, czysto komercyjna. Mocno 
      rozwodnione wpływy zachodniej muzyki pop. Surowe i monotonne. 

      - A czy mają pieśniarzy, którzy nie istnieją? 

      - Piosenkarzy-idoli - powiedział, wchodząc na stromiznę mostu. - Nazywają 
      ich idoru. Niektórzy z nich są bardzo popularni. 

      - Czy ludzie zabijają się z ich powodu? 

      - Nie wiem. Podejrzewam, że to możliwe. 

      - A poślubiają ich? 

      - Nic o tym nie wiem. 

      - A co z Rei Toei? 

      Miała wątpliwości, czy tak wymawia się to nazwisko. 

      - Obawiam się, że nie znam jej - odparł z lekkim grymasem, jak zawsze, gdy 
      pytano go o muzykę powstałą od czasu wypuszczenia jego wersji. Chia zawsze 
      wtedy współczuła mu, dobrze wiedząc, że to śmieszne. 

      - Nic nie szkodzi - powiedziała i zamknęła oczy. 

      Zdjęła okulary. Po Wenecji samolot wydawał się jeszcze niższy i węższy - 
      klaustrofobiczna rura zapchana fotelami i ludźmi. Blondyna nie spała i 
      obserwowała ją. Teraz, kiedy usunęła większość makijażu, o wiele mniej 
      przypominała Ashleigh Modine Carter. Jej twarz oddalona tylko o kilka 
      cali. Uśmiechnęła się. Był to powolny uśmiech, modulowany, jakby składał 
      się z kilku faz, powodowanych nieśmiałością lub wahaniem. 

      - Podoba mi się twój komputer - powiedziała. - Wygląda jak zrobiony przez 
      Indian albo co. 

      Chia spojrzała na Sandbendera. Wyłączyła go, przesuwając czerwony suwak. 

      - Koral - wyjaśniła. - To są turkusy. A te, które wyglądają jak kość 
      słoniowa, to wyściółka jakiegoś orzecha. Wymienialne. 

      - Reszta ze srebra? 

      - Aluminium - odparła Chia. - Przetapiając stare puszki wygrzebywane na 
      brzegu morza, odlewają je w formach z piasku. Te panele to mikarta. Len 
      nasączony żywicą. 

      - Nie wiedziałam, że Indianie potrafią robić komputery - powiedziała 
      kobieta, wyciągając rękę i dotykając Sandbendera. Mówiła z wahaniem, 
      cicho, jak dziecko. Paznokieć palca, który oparła na komputerze, był 
      jaskrawo czerwony, lakier popękany i starty. Dłoń zadrżała i cofnęła się. 

      - Za dużo wypiłam. W dodatku z tequilą. Eddie mówi na to "witamina T". Nie 
      byłam niedobra, co? 

      Chia potrząsnęła głową. 

      - Nie zawsze pamiętam, kiedy jestem niedobra. 

      - Wiesz, jak długo będziemy jeszcze lecieć do Tokio? - zapytała Chia, bo 
      nic innego nie przyszło jej do głowy. 

      - Dziewięć godzin jak nic - odparł blondynka i westchnęła. 

      - Poddźwiękowe to koszmar, prawda? Eddie zamówił mi miejsce w 
      superszybkim, komfortowe, ale potem powiedział, że coś się pokręciło z 
      biletem. Dostaje wszystkie bilety z tej firmy w Osace. Kiedyś lecieliśmy 
      Air France, pierwszą klasą, gdzie z fotela robi się łóżko i przykrywają 
      cię kołderką. Mają tam otwarty bar, w którym wystawiają butelki szampana i 
      najlepsze żarcie. 

      To wspomnienie wcale nie poprawiło jej humoru. 

      - I dają ci perfumy oraz kosmetyki w osobnej walizeczce od Hermesa. Z 
      prawdziwej skóry. Po co lecisz do Tokio? 

      - Och - powiedziała Chia. - Och. No tak. Przyjaciółka. Zobaczyć się z 
      przyjaciółką. 

      - Tam jest tak dziwnie, wiesz? Po tym trzęsieniu. 

      - Przecież odbudowali je, prawda? 

      - Pewnie, ale zrobili to tak szybko, głównie z pomocą nanotechu, więc po 
      prostu odrosło. Eddie był tam, zanim opadł kurz. Mówił mi, że można było 
      zobaczyć, jak te wieżowce rosły w nocy. Pokoje na górze jak plastry miodu, 
      a ściany zamykające się wokół nich, piętro po piętrze. Powiedział, że 
      wyglądało to jak topniejąca świeca, tylko na odwrót. Przerażające. W 
      absolutnej ciszy. Maszyny zbyt małe, żeby je dostrzec. Mogą wniknąć do 
      twojego ciała, wiesz? 

      W jej głosie Chia wyczuła strach. 

      - Eddie? - spytała, mając nadzieję, że zmieni temat. 

      - Eddie jest kimś w rodzaju biznesmena. Po trzęsieniu ziemi pojechał do 
      Japonii robić pieniądze. Mówił, że infa... info... że struktura była wtedy 
      otwarta na oścież. Twierdził, że katastrofa pozbawiła ją kręgosłupa, tak 
      jakby, więc można było przyjść i zapuścić korzenie, szybko, zanim się 
      zagoiła i stwardniała. A wygoiła się wokół niego, jakby był implantem albo 
      czymś w tym rodzaju, więc teraz jest częścią tej infa... info... 

      - Infrastruktury. 

      - Struktury. Tak. Więc teraz przypiął się do koryta. Jest ziemianinem i 
      właścicielem kilku klubów, zajmuje się muzyką, wideo oraz innymi rzeczami. 


      Chia nachyliła się, wyciągnęła torbę spod przedniego fotela i schowała 
      Sandbendera. 

      - Mieszkasz tam, w Tokio? 

      - Czasami. 

      - Podoba ci się? 

      - Jest... no... cóż... Niesamowite, wiesz? Niepodobne do żadnego innego 
      miejsca. Stała się tam ta okropna rzecz, a oni naprawili ją czymś jeszcze 
      większym. Taka ogromna zmiana, a wszyscy udają, że nigdy nic się nie 
      stało. Ale wiesz co? 

      - Co? 

      - Spojrzyj na mapę. Taką wcześniejszą. Większość tego jest nie tam, gdzie 
      była. Nawet w pobliżu. No, kilka rzeczy pozostało - pałac, autostrada czy 
      ten wielki ratusz w Shinjuku, ale cała reszta wygląda, jakby dopiero co ją 
      zrobili. Zepchnęli cały gruz po trzęsieniu ziemi do wody, jak kruszywo, a 
      teraz budują i na nim. Nowe wyspy. 

      - Wiesz co - powiedziała Chia - jestem śpiąca. Chyba spróbuję zasnąć. 

      - Mam na imię Maryalice. Jedno słowo. 

      - A ja Chia. 

      Chia zamknęła oczy i próbowała jeszcze bardziej odchylić oparcie fotela, 
      ale się nie dało. 

      - Śliczne imię - powiedziała Maryalice. 

      Chii wydawało się, że w szumie silników, słyszy DISH Mistrza Muzyki, nie 
      jako dźwięk, lecz część jej samej. Bielszy odcień czegoś tam, ale nie 
      zdołała tego uchwycić. 




      7
      Słodki nektar życia Alison Shires


      - Ona spróbuje się zabić - rzekł Laney. 

      - Dlaczego? - Kathy Torrance sączyła kawę z ekspresu. Poniedziałkowe 
      popołudnie w Klatce. 

      - Ponieważ wie. Czuje, że ją obserwuję. 

      - To niemożliwe, Laney. 

      - Ona wie. 

      - Przecież nie obserwujesz jej. Badasz dane, które ona generuje, tak jak 
      my wszyscy. Nie może o tym wiedzieć. 

      - Wie. 

      Biała filiżanka szczęknęła o spodek. 

      - A skąd możesz mieć pewność? Zaglądasz do rejestru jej rozmów 
      telefonicznych, wybieranych przez nią kanałów, wykazu zamawianej muzyki. 
      Skąd możesz wiedzieć, że zdaje sobie sprawę z twojej obecności? 

      Punkt węzłowy, miał ochotę powiedzieć, ale nie zrobił tego. 

      - Myślę, że zbyt ciężko pracujesz, Laney. Pięć dni wolnego. 

      - Nie, wolałbym... 

      - Nie mogę pozwolić, żebyś się wypalił. Znam te objawy, Laney. Urlop 
      wypoczynkowy, płatny, pięć dni. 

      Dodała zwrot kosztów podróży. Posłano go do biura podróży mieszczącego się 
      w tym samym budynku co Slitscan i zamówiono pokój w wydrążonym wzgórzu nad 
      Ixtapa. Hotel z ogromnymi kamiennymi kulami ustawionymi na polerowanym 
      betonie przeszklonego holu. Za szkłem iguany z odwiecznym spokojem 
      obserwowały personel recepcji, ich zielone łuski kontrastowały z 
      zakurzonym brązem gałęzi. 

      Laney spotkał kobietę, która twierdziła, że opracowuje lampy dla firmy 
      wzorniczej z San Francisco. We wtorek wieczorem. Był w Meksyku trzy 
      godziny. Drinki w hotelowym barze. 

      Zapytał ją, na czym polega to opracowywanie lamp. Ostatnio zauważył, że ci 
      ludzie, których tytuły jasno precyzowały ich zawody, wykonują pracę, 
      jakiej on by nie chciał. Jeśli ktoś pytał go, co robi, mówił, że jest 
      analitykiem. Nie próbował wyjaśniać punktów węzłowych ani teorii Kathy 
      Torrance dotyczących osobistości. 

      Kobieta odpowiedziała, że jej firma produkuje krótkie serie mebli i 
      akcesoriów, szczególnie lampy. Wytwarzano je w wielu różnych miejscach, 
      głównie w północnej Kalifornii. Manufaktury. Jeden wytwórca podpisywał 
      kontrakt na dwieście granitowych podstawek, inny na wygięcie i pomalowanie 
      dwustu stalowych rurek na specyficzny odcień błękitu. Wyjęła notebooka i 
      pokazała mu animowane szkice. Wszystkie lampy były cienkie i kolczaste, co 
      przywodziło mu na myśl afrykańskie owady, które oglądał na Nature Channel. 


      Czy ona je projektowała? Nie. Były projektowane w Rosji, w Moskwie. Ona 
      była redaktorką. Wybierała dostawców komponentów. Nadzorowała wytwarzanie, 
      transport do San Francisco i montaż w dawnej wytwórni konserw. Jeśli 
      dokumentacja wymagała czegoś, czego nie dało się zdobyć, znajdowała innego 
      dostawcę lub negocjowała kompromis w kwestiach materiału lub wykonawstwa. 

      Laney zapytał, komu je sprzedawali. Ludzie chcą tego, czego nie mają inni, 
      powiedziała. Czy raczej tego, czego inni nie lubią? To też, odparła. Czy 
      to ją bawi? Tak. Ponieważ w ogóle lubiła rzeczy zaprojektowane przez 
      Rosjan, a także ludzi wytwarzających komponenty. Jednak najbardziej, 
      powiedziała mu, lubiła świadomość, że daje światu coś nowego, sprawiało 
      jej przyjemność obserwowanie, jak moskiewskie szkice zmieniają się w 
      przedmioty stojące na podłodze dawnej przetwórni. 

      - Pewnego dnia są tam - powiedziała - i możesz na nie popatrzeć, dotknąć, 
      zdecydować, czy to dobre czy nie. 

      Laney zastanowił się nad tym. Wyglądała na bardzo opanowaną. Cienie z 
      niemal dostrzegalną szybkością wydłużały się na podłodze ze szklistego 
      betonu. 

      Położył rękę na jej dłoni. 

      Dotknąć i zdecydować, czy to dobre czy nie. 




      Tuż przed świtem, gdy kobieta od lamp spała jeszcze w jego łóżku, z 
      balkonu apartamentu spoglądał na łuk zatoki i mleczny, przezroczysty, 
      niemal niewidoczny księżyc. 

      Tej nocy, na obszarze Federacji, gdzieś na wschodzie, przeprowadzono ataki 
      rakietowe i rozeszły się pogłoski o broni chemicznej. 

      Ostatni akt ponurych i nieustannych zmagań będących tłem tego świata. 

      W koronach pobliskich drzew budziły się ptaki, dźwięk znany mu z 
      Gainesville, z sierocińca i tamtych poranków. 




      Kathy Torrance oznajmiła, że jest zadowolona z rekonwalescencji Laneya. 
      Powiedziała, że wygląda na wypoczętego. 

      Bez komentarzy wypłynął na morza DatAmerica, podejrzewając, że kolejny 
      urlop byłby ostatnim. Obserwowała go tak, jak doświadczony ślusarz patrzy 
      na cenne narzędzie, które wykazało pierwsze oznaki zmęczenia metalu. 

      Punkt węzłowy wyglądał teraz inaczej, chociaż Laney nie potrafił wyrazić 
      tej zmiany słowami. Przesiał niezliczone fragmenty danych, które 
      spiętrzyły się wokół Alison Shires podczas jego nieobecności, szukając 
      źródła wcześniejszego przeczucia. Sprawdził muzykę, jakiej słuchała, kiedy 
      był w Meksyku, puszczając każdy utwór w wybranej przez nią kolejności. 
      Stwierdził, że jej wybór świadczy o rosnącej afirmacji życia: korzystała z 
      nowego dostawcy, Upful Groupvine, którego niestrudzenie pozytywne produkty 
      były muzycznym odpowiednikiem Kanału Dobrych Wiadomości. 

      Zestawiając jej wydatki z rejestrami kredytodawcy i napływającymi do niego 
      czekami, opracował spis wszystkiego, co kupiła przez miniony tydzień. 
      Sześć ostrzy do otwieracza do kartonów Tokkai. Czy ona posiada otwieracz 
      Tokkai? Zaraz jednak przypomniał sobie przestrogę Kathy, że ta część badań 
      rodzi największe ryzyko, gdyż researcher poznaje badany obiekt w stopniu 
      mogącym szybko prowadzić do utraty perspektywy. 

      - Często najłatwiej identyfikujemy się na poziomie zakupów, Laney. 
      Jesteśmy z natury kupcami. Kiedy stwierdzisz, że kupiłeś mrożony groszek 
      innej firmy niż zwykle, ponieważ woli go twój obiekt - pilnuj się! 




      Podłoga apartamentu Laneya była tarasem opartym o szkielet dawnego budynku 
      parkingu. Spał pod ścianą, na nadmuchiwanym łóżku, nabytym przez Shopping 
      Channel. Pomieszczenie nie miało okien. Przepisy wymagały pompy świetlnej, 
      więc zrekonstruowane światło wpadało czasem przez panel w suficie, ale 
      rzadko bywał tam za dnia. 

      Siedział na śliskim brzegu materaca, wyobrażając sobie Alison Shires w jej 
      apartamencie przy Fountain Avenue. Większym niż jego mieszkanie, ale 
      niewiele. Czynsz opłacał, co w końcu ustalił Slitscan, jej żonaty aktor. 
      Korzystał z szeregu pośredników, ale płacił. Kathy nazywała to "gadzim 
      funduszem". 

      Mógł zachować w pamięci historię Alison Shires jako osobny obiekt, jako 
      dokładny model czegoś zwyczajnego, lecz wspaniałego, uwidocznionego przez 
      jego zdolności. Nigdy jej nie spotkał ani nie rozmawiał z nią, ale poznał 
      - jak sądził - lepiej niż ktokolwiek. Mężowie nie znali tak swoich żon ani 
      one mężów. Psychopaci mogli twierdzić, że znają tak obiekty swej obsesji, 
      lecz nie mieli racji. 

      Aż pewnej nocy obudził się z głową pękającą z bólu. Za gorąco, znów 
      szwankowała klimatyzacja. Floryda. Niebieska koszula, w której spał, 
      lepiła mu się do pleców i ramion. Co ona mogła teraz robić? Czy patrzyła, 
      bezsennie, na słabe smugi odbitego światła na suficie, słuchając Upful 
      Groupvine? 

      Kathy podejrzewała, że jest bliski załamania. Spojrzał na swoje ręce. 
      Mogły należeć do kogokolwiek. Patrzył na nie, jakby nigdy przedtem ich nie 
      widział. 

      Przypomniał sobie 5-SB w sierocińcu. Czuł jego smak, zanim jeszcze 
      skończyli robić mu zastrzyk. Rdzewiejący metal. Placebo nie miało żadnego 
      smaku. 

      Wstał. Kuchnia, wyczuwając go, obudziła się. Drzwi lodówki się rozsunęły. 
      Samotny, stary liść sałaty oklapł, czerniejąc, na plastikowych prętach 
      białej półki. Na drugiej leżała w połowie pusta butelka Evian. Położył 
      dłonie na sałacie, usiłując poczuć jakieś promieniowanie, jakąś subtelną 
      siłę życiową, miazmaty, cząsteczki nieznane nauce. 

      Alison Shires zamierzała się zabić. Wiedział, że to widział. W jakiś 
      sposób dostrzegł to w przypadkowych danych, generowanych przez nią podczas 
      spokojnych wędrówek przez świat rzeczy. 

      - Hej tam - powiedziała lodówka. - Zostawiłeś otwarte drzwi. 

      Laney nie odpowiedział. 

      - Chcesz, żeby zostały otwarte, kolego? Wiesz, że to utrudnia automatyczne 
      rozmrażanie... 

      - Cicho. 

      Jego dłonie były już w lepszym stanie. Zimniejsze. 

      Stał tam, aż zrobiły się całkiem zimne, a potem cofnął je i ucisnął 
      czubkami palców skronie, a lodówka skorzystała z okazji i bez dalszych 
      komentarzy zamknęła drzwi. 

      Dwadzieścia minut później jechał metrem do Hollywood, narzuciwszy kurtkę 
      na pomiętą malajską koszulę, w której spał. Samotne figurki na peronach 
      stacji, wykrzywione przez perspektywę w podmuchu przejeżdżającego składu. 




      - Nie mówimy o świadomej decyzji, prawda? - Blackwell miętosił to, co 
      zostało z jego prawego ucha. 

      - Nie - rzekł Laney. - Sam nie wiem, co zamierzałem zrobić. 

      - Próbowałeś ją uratować. Tę dziewczynę. 

      - Miałem wrażenie, że coś pękło. Jak gumowa opaska. To było jak 
      grawitacja. 

      - Tak właśnie się czujesz - powiedział Blackwell - kiedy podejmiesz 
      decyzję. 

      Gdzieś między wyjściem z metra a podnóżem pagórka minął człowieka 
      podlewającego trawnik - prostokąt może dwukrotnie większy od stołu 
      bilardowego, oświetlony chirurgicznym blaskiem pobliskiej latarni. Laney 
      zauważył krople wody na idealnie równych źdźbłach jaskrawozielonego 
      plastiku. Ten plastikowy trawnik oddzielał od ulicy stalowy płot, którego 
      pionowe więzienne pręty podtrzymywały jasne, niepordzewiałe zwoje drutu 
      kolczastego. Dom mężczyzny był niewiele większy od tego błyszczącego 
      trawnika; relikt z czasów, gdy stok tego pagórka był usiany domkami i 
      altankami. Stały tu inne, podobne do tego, wciśnięte między starannie 
      zindywidualizowane fasady kompleksów mieszkalnych, maleńkie prywatne 
      posiadłości pamiętające czasy, gdy miasto jeszcze nie wchłonęło tego 
      obszaru. W powietrzu unosił się słaby zapach pomarańczy, ale Laney nie 
      dostrzegł żadnego drzewa. 

      Ogrodnik podniósł głowę i Laney zobaczył, że jest niewidomy, oczy ma 
      zasłonięte czarnymi rombami kamer wideo, podłączonymi bezpośrednio do 
      nerwu wzrokowego. Nigdy nie wiedziało się, na co patrzą. 

      Laney poszedł dalej, pozwalając temu czemuś, co nim kierowało, prowadzić 
      się przez te uśpione ulice i woń kwitnących drzew. W odległej Santa Monica 
      zapiszczały hamulce. 

      Po piętnastu minutach stał przed jej budynkiem na Fountain Avenue. Patrzył 
      w górę. Piąte piętro. 502. 

      Punkt węzłowy. 




      - Nie chcesz o tym mówić? 

      Laney oderwał wzrok od pustego kubka, napotykając spojrzenie Blackwella. 

      - Nigdy nikomu o tym nie opowiadałem - powiedział i była to prawda. 

      - Przejdźmy się - rzekł Blackwell i wstał. Jego ciało unosiło się pozornie 
      bez wysiłku, jak napełniony helem balon. Laney zastanawiał się, która jest 
      godzina, tutaj i w LA. Yamazaki zapłacił rachunek. 

      Wyszedł z nimi z Amos 'n' Andes w opadającą mgłę, która nie całkiem była 
      mżawką, w płynący chodnikiem, falujący potok czarnych parasoli. Yamazaki 
      wyjął jakiś czarny przedmiot, nie większy od karty kredytowej i nieco 
      cieńszy, po czym mocno wygiął go między palcami. Rozkwitł czarny parasol. 
      Yamazaki podał go Laneyowi. Wygięta czarna rączka była sucha, lekka i 
      troszeczkę ciepła. 

      - Jak się go składa? 

      - Nie składa się - odparł Yamazaki - tylko wyrzuca. 

      Drugi otworzył dla siebie. Łysy Blackwell w mikroporowym wdzianku był 
      najwidoczniej nieprzemakalny. 

      - Proszę mówić dalej, panie Laney. 

      W luce między dwoma odległymi wieżowcami Laney dostrzegł inny, wysoki 
      budynek. Ujrzał na nim ogromne twarze, jakby znajome, wykrzywione dziwnym 
      grymasem. 




      Cicha umowa, którą Laney podpisał ze Slitscanem, miała zwalniać Slitscan z 
      wszelkiej odpowiedzialności za wykorzystywanie dostępu do DatAmerica w 
      sposób, jaki mógł zostać uznany za pogwałcenie prawa. Takie przypadki 
      zdarzały się bardzo często, właściwie stale, przynajmniej w pewnych 
      zaawansowanych fazach poszukiwań. Ponieważ DatAmerica była poprzednim 
      pracodawcą Laneya, specjalnie go to nie dziwiło. DatAmerica była nie tyle 
      potęgą, ile terytorium. Pod wieloma względami sama stanowiła dla siebie 
      prawa. 




      W toku intensywnych badań nad Alison Shires, Laney już popełnił mnóstwo 
      przestępstw, a w wyniku jednego z nich poznał kody otwierające drzwi do 
      foyer jej budynku, uruchamiające windę, otwierające drzwi jej mieszkania 
      na piątym piętrze oraz wyłączające system alarmowy, który automatycznie 
      wzywał uzbrojoną ochronę, jeśli ktoś zrobił to, nie wystukując dwóch 
      dodatkowych cytr. To ostatnie zabezpieczenie było wymierzone przeciw 
      endemicznemu wtargnięciu - przestępstwu, w trakcie którego lokator 
      zostawał napadnięty na parkingu i zmuszony do wyjawienia kodów. W 
      przypadku Alison Shires kod składał się z miesiąca, dnia i roku urodzenia, 
      co stanowczo odradzała każda agencja ochrony. Dodatkowe cyfry tworzyły 
      liczbę 23, czyli jej wiek rok wcześniej, kiedy się tu wprowadziła. 

      Laney cicho recytował te cyfry, stojąc przed budynkiem, którego 
      ośmiopiętrowa fasada krzywiła się zgodnie z czyimś wyobrażeniem 
      architektury Tudorów. Pierwsze promienie świtu wyraźnie ukazywały nawet 
      najdrobniejsze szczegóły. 




      - A więc - podsunął Blackwell - po prostu wszedłeś tam. Wystukałeś kody i 
      bach, byłeś w środku. 

      Stali we trzech na skrzyżowaniu, czekając na zmianę świateł. Bach... 




      W lustrzanym foyer żadnego dźwięku. Poczucie próżni. Tuzin Laneyów 
      odbitych na ścianach, gdy przechodził po bezmiarze nowego dywanu. Zbliżył 
      się do roztaczającej jakiś kwiatowy zapach windy, gdzie wprowadził kolejną 
      część kodu. Zawiozła go prosto na piąte. Drzwi otworzyły się. Znów nowy 
      dywan. Pod świeżą warstwą kremowej emalii ściany korytarza ukazywały 
      lekkie nieregularności staromodnego tynku. 

      502. 

      - Co ty wyprawiasz? - zapytał głośno Laney, chociaż nie wiedział i nigdy 
      się nie dowiedział, czy mówił do siebie czy do Alison Shires. 

      Mosiężny pierścień wokół rybiego oka antycznego wizjera spojrzał na niego 
      z drzwi, częściowo przysłonięty kataraktą wyblakłej farby. Zamek szyfrowy 
      był osadzony w stalowej framudze, trochę poniżej judasza. Laney patrzył na 
      swoje palce, jak wybierają cyfry. 

      23. 

      Alison Shires, naga, otworzyła drzwi, zanim zadziałał kod. Za jej plecami 
      wesoło przygrywał Upful Groupvine, gdy Laney chwycił śliskie od krwi 
      przeguby dziewczyny. I w jej oczach zobaczył coś, co wtedy i na zawsze 
      uznał za błysk rozpoznania, nawet nie oskarżenia. 

      - Nie udało się - powiedziała, jakby narzekała na jakieś urządzenie, i 
      Laney usłyszał swój szloch, dźwięk, jakiego nie wydawał od dzieciństwa. 
      Chciał obejrzeć te nadgarstki, ale trzymając ją, nie mógł tego zrobić. 
      Popychał ją przed sobą w kierunku wiklinowego fotela, którego nawet nie 
      widział. 

      - Siadaj - powiedział jak do niegrzecznego dziecka, a ona usłuchała. 
      Puścił jej przeguby. Pobiegł tam, gdzie spodziewał się znaleźć łazienkę. 
      Ręczniki i jakiś plaster. 

      I odkrył, że klęczy obok niej, tam gdzie siedziała z czerwonymi palcami 
      podkurczonymi ku czerwonym dłoniom, jakby medytowała. Owinął ciemnozielony 
      ręcznik do rąk wokół jej lewego przegubu, a potem owiązał plastrem - 
      podgumowaną taśmą przeznaczoną do zasłaniania wybranych obszarów ciała 
      podczas stosowania kosmetyków w aerozolu. Wiedział o tych z wykazu 
      zakupionych przez nią produktów. 

      Czyżby jej palce siniały pod tą warstwą czerwieni? Podniósł głowę. Ten sam 
      błysk rozpoznania. Smuga krwi na jednej kości policzkowej. 

      - Nie rób tego - powiedział. 

      - Przestaje płynąć. 

      Laney owinął jej prawy przegub, trzymając w zębach rolkę taśmy. 

      - Nie trafiłam w arterię. 

      - Nie ruszaj się - rzekł Laney i zerwał się na równe nogi, potykając się i 
      upadając na coś, w czym rozpoznał - na moment, zanim złamało mu nos - 
      dzieło kobiety od lamp. Chodnik podskoczył i niespodziewanie uderzył go w 
      twarz. 

      - Alison... 

      Kostka jej nogi przechodzącej obok, w kierunku kuchni. 

      - Alison, siadaj! 

      Chyba usłyszał, jak powiedziała "przepraszam" - a potem strzał. 




      Ramiona Blackwella poruszyły się, gdy westchnął, zagłuszając uliczny ruch. 
      W szkłach Yamazakiego odbijały się pastelowe barwy, bo każdą ścianę tutaj 
      zdobił neon. Ich blask przyćmiewał Vegas, każda powierzchnia tutaj była 
      oświetlona i pulsująca. Blackwell patrzył na Laneya. 

      - Tędy - powiedział w końcu i wszedł za róg, we względny mrok i słabą woń 
      uryny. Laney poszedł w jego ślady, a Yamazaki za nim. Dotarłszy do 
      odległego końca wąskiego przejścia, znaleźli się w krainie baśni. 

      Żadnych neonów. Nikły blask wieżowców. Surowe prostokąty białego matowego 
      szkła pokryte były czarnymi ideogramami, a każdy z nich oznaczał maleńką 
      strukturę, niczym jakąś antyczną kabinę na zapomnianej plaży. Stłoczone 
      obok siebie wzdłuż jednej strony brukowanego zaułka, ich miniaturowe 
      fasady nasuwały myśl o kurtynie, zapadającej po spektaklu wystawianym 
      podczas jakiegoś tajnego miejskiego karnawału. Wysrebrzony wiekiem cedr, 
      zmatowiały pergamin: nic, co pozwalałoby osadzić to miejsce w czasie, 
      jedynie fakt, że znaki drogowe były elektryczne. 

      Laney wytrzeszczył oczy. Ulica zbudowana przez koboldy. 

      - Golden Street - oznajmił Keith Alan Blackwell. 




      8
      Narita


      Chia wysiadła za Maryalice, która wypiła kilka tych witaminizowanych 
      drinków, a potem przez dwadzieścia minut okupowała jedną z toalet, 
      przyczesując treski, nakładając szminkę i tusz. Chię nie zachwycił 
      rezultat. Maryalice wyglądała nie tyle jak Ashleigh Modine Carter, ile jak 
      coś, na czym Ashleigh Modine Carter przespała noc. 

      Kiedy Chia wstała, czuła się tak, jakby musiała mówić swemu ciału o każdej 
      czynności, jaką zamierzała wykonać. Nogi: ruszajcie się. 

      W trakcie lotu złapała jeszcze kilka godzin snu. Schowała Sandbendera z 
      powrotem do torby, a teraz stawiała krok za krokiem, podczas gdy idąca 
      przed nią Maryalice kołysała biodrami w wąskim przejściu. Wydawało się, że 
      minęły wieki, zanim wyszły z samolotu, ale w końcu stanęły w korytarzu 
      lotniska, pod wielkimi japońskimi znakami firmowymi, które Chia znała 
      przez całe życie. Wszyscy tłoczyli się i przesuwali w tym samym kierunku. 

      - Deklarujesz coś? - zapytała stojąca obok Maryalice. 

      - Nie - odparła Chia. 

      Maryalice przepuściła ją przodem przez kontrolę paszportową, gdzie Chia 
      podała japońskiemu policjantowi paszport oraz kartę Cashflow, którą Zona 
      Rosa wymusiła na Kelsey, ponieważ to wszystko i tak było pomysłem Kelsey. 
      Teoretycznie na podstawie tej karty mogła podjąć sumę równą całemu 
      funduszowi klubu w Seattle, ale Chia podejrzewała, że w końcu za wszystko 
      zapłaci Kelsey i nawet nie będzie miała nic przeciwko temu. 

      Policjant wyjął jej paszport ze szczeliny w kontuarze i oddał go Chii. Nie 
      fatygował się sprawdzaniem karty. 

      - Dwa tygodnie pobytu - powiedział i przepuścił ją skinieniem głowy. 

      Drzwi z matowego szkła rozsunęły się przed nią. Było tu tłoczno, o wiele 
      bardziej niż na SeaTac. Widocznie kilka samolotów przyleciało 
      jednocześnie, skoro tylu ludzi czekało na swoje bagaże. Odsunęła się na 
      bok, przepuszczając małego robota obładowanego walizkami. Miał brudne 
      różowe opony i wielkie oczy stworzenia z kreskówek, smętnie spoglądające 
      na cisnący się wokół tłum. 

      - No, to było łatwe - powiedziała za nią Maryalice. Chia odwróciła się w 
      samą porę, by zobaczyć, jak bierze głęboki oddech, przytrzymuje i 
      wypuszcza powietrze. Maryalice mrużyła oczy, jakby bolała ją głowa. 

      - Czy wiesz, którędy powinnam iść na stację? - spytała Chia. W 
      Sandbenderze miała mapy, ale nie chciała go teraz wyciągać. 

      - Tędy - odparła Maryalice. 

      Przeciskała się przez tłum, a Chia szła za nią, z torbą pod pachą. Wyszły 
      wprost na karuzelę, na którą z taśmy ześlizgiwały się bagaże, podskakując, 
      wirując, odjeżdżając w dal. 

      - O, jest jedna - powiedziała Maryalice, chwytając czarną walizkę i mówiąc 
      to z tak wymuszonym zadowoleniem, że Chia popatrzyła na nią. - I druga. 

      Druga była podobna do pierwszej, tyle że na boku miała nalepkę z Nissan 
      County, trzeciego pod względem wielkości parku rozrywek w Kalifornii. 

      - Mogłabyś ponieść ją chwilę, kochanie? Zawsze po długiej podróży 
      samolotem boli mnie krzyż. 

      Podała Chii walizkę z naklejką. Nie była zbyt ciężka, jakby tylko do 
      połowy napełniono ją ubraniami. Jednak była dla niej o wiele za duża; Chia 
      musiała odchylić się w przeciwną stronę, aby nie wlec jej po ziemi. 

      - Dzięki - powiedziała Maryalice. - Masz. 

      Podała Chii pomięty prostokąt naklejki z kodem paskowym. 

      - To kwit. Teraz musimy tylko przejść tędy... 

      Z wielkim bagażem jeszcze trudniej było przecisnąć się przez tłum. Chia 
      musiała uważać, żeby nie deptać ludziom po nogach i nie obijać ich za 
      mocno walizką, więc nawet nie zauważyła, kiedy zgubiła Maryalice. 
      Rozejrzała się wokół, spodziewając się, że zobaczy treskę nad głowami 
      podróżnych, raczej niższych od Maryalice, ale nigdzie jej nie dostrzegła. 

      WSZYSCY PRZYLATUJĄCY PASAŻEROWIE MUSZĄ PRZEJŚĆ KONTROLĘ CELNĄ. 

      Chia patrzyła, jak napis przekształca się w japońskie ideogramy, a potem 
      znów zmienia w angielskie litery. 

      No cóż, musi tam iść. Stanęła w kolejce za mężczyzną w czerwonej skórzanej 
      kurtce. Na jego plecach skośny napis szarymi literami głosił "Kolizja 
      koncepcji". Chia gapiła się nań, wyobrażając sobie zderzające się 
      koncepcje, co zapewne samo w sobie było koncepcją, ale potem doszła do 
      wniosku, że to chyba nazwa firmy naprawiającej samochody lub jedno z tych 
      haseł, które Japończycy układają po angielsku - one prawie coś oznaczają, 
      ale niezupełnie. Skutki różnicy czasów po przelocie przez Pacyfik. 

      - Następny. 

      Wpychali walizkę Kolizji Koncepcji w maszynę wielkości podwójnego łóżka, 
      tylko wyższą. Jakiś funkcjonariusz w wideohełmie odczytywał wskazania 
      skanerów, a drugi policjant odbierał paszporty, wsuwał je w szczelinę i 
      odbierał bagaże. Chia pozwoliła mu wziąć walizkę Maryalice i rzucić ją na 
      taśmę podajnika. 

      - Mam tu komputer. Skaner mu nie zaszkodzi? 

      Jakby jej nie słyszał. Patrzyła, jak jej bagaż podręczny wjeżdża do 
      maszyny w ślad za walizką Maryalice. Mężczyzna w hełmie poruszał głową z 
      boku na bok, aktywując spojrzeniem menu. 

      - Kwit bagażowy - powiedział policjant i Chia przypomniała sobie, że 
      trzyma go w ręce. Kiedy go podawała, uderzyła ją myśl, że Maryalice 
      wręczyła jej ten kwit. Policjant przesunął po nim skanerem. 

      - Sama pani pakowała te bagaże? - zapytał człowiek w hełmie. Nie patrzył 
      na nią, ale zapewne widział zdjęcia w paszporcie, jak również jej obraz 
      przesyłany przez kamerę wideo. Na lotniskach było mnóstwo kamer. 

      - Tak - powiedziała Chia, uznawszy, że to łatwiejsze od wyjaśniania, że to 
      bagaż Maryalice. Próbowała odczytać grymas warg mężczyzny w hełmie, ale 
      trudno było powiedzieć, czy w ogóle miał jakieś usta. 

      - Pani to pakowała? 

      - Tak... - odparła Chia, tym razem nieco mniej pewnym tonem. 

      Hełm poruszył się. 

      - Następny. 

      Chia podeszła na koniec maszyny i odebrała swoją torbę oraz czarną 
      walizkę. 

      Przeszła przez kolejną rozsuwaną ścianę z matowego szkła. Znalazła się w 
      większej sali, o wyższym sklepieniu, z większymi reklamami na górze, ale 
      nie mniej zatłoczoną. Może nie był to wcale tłum, lecz tokijska 
      rzeczywistość: mnóstwo ludzi, upchanych na niewielkiej przestrzeni. 

      Znów roboty bagażowe. Zastanawiała się, ile kosztuje wynajęcie jednego. 
      Może mogłaby położyć się na bagażu, powiedzieć, dokąd ma jechać, i zasnąć. 
      Tyle że właściwie nie była pewna, czy chce jej się spać. Przełożyła 
      walizkę Maryalice z lewej ręki do prawej, rozmyślając, co z nią zrobić, 
      jeśli właścicielka nie zjawi się za - powiedzmy - pięć minut. Miała już 
      dość lotnisk i przestrzeni pomiędzy nimi, a ponadto nie wiedziała, gdzie 
      będzie spać tej nocy. Ani tego, czy jeszcze jest noc. 

      Podniosła głowę, usiłując znaleźć jakiś zegar, kiedy ktoś chwycił ją za 
      prawy przegub. Spojrzała na rękę, zobaczyła złote pierścienie i zegarek, 
      grube ogniwa złotej bransolety, pierścionki połączone z zegarkiem cienkimi 
      łańcuszkami. 

      - To moja walizka. 

      Spojrzenie Chii przesunęło się z przegubu na biały mankiet koszuli, a 
      potem po rękawie czarnej marynarki. Wyblakłe oczy w podłużnej twarzy, 
      pionowe bruzdy na obu policzkach, jakby wykute jakimś narzędziem 
      rzeźbiarskim. Przez moment wzięła go za Mistrza Muzyki, zagubionego na 
      lotnisku. Tylko że jej Mistrz Muzyki nigdy nie nosiłby takiego zegarka, a 
      ponadto włosy tego mężczyzny były ciemniejsze, długie i wilgotne, 
      zaczesane do góry. Wyglądał na niezadowolonego. 

      - To walizka Maryalice - powiedziała Chia. 

      - Dała ci ją? W Seattle? 

      - Poprosiła, żebym ją poniosła. 

      - W Seattle? 

      - Nie. Tutaj. Siedziała obok mnie w samolocie. 

      - Gdzie ona jest? 

      - Nie wiem - odparła Chia. 

      Nosił czarny, dwurzędowy garnitur, zapięty na wszystkie guziki. Jak ze 
      starego filmu, ale nowy i zapewne kosztowny. Nagle zauważył, że trzyma jej 
      przegub, i puścił go. 

      - Teraz ja ją poniosę - powiedział. Znajdziemy Maryalice. Chia nie 
      wiedziała, co robić. 

      - Maryalice chciała, żebym ja ją niosła. 

      - Zrobiłaś to. Teraz ja ją wezmę. 

      Tak też zrobił. 

      - Jesteś chłopakiem Maryalice? Eddie? 

      Uśmiechnął się kącikiem ust. 

      - Można tak powiedzieć - odparł. 




      Eddie jeździł daihatsu gracelandem z kierownicą po niewłaściwej stronie. 
      Chia zauważyła to, ponieważ Rez jechał kiedyś takim na wideoklipie, tyle 
      że tamten miał z tyłu wannę z czarnego marmuru z wielkimi złotymi kurkami 
      w kształcie tropikalnych ryb. Ludzie pisali, że to kpina z pieniędzy i 
      różnych paskudnych rzeczy, jakie można z nimi zrobić, jeśli ma się ich za 
      dużo. Chia opowiedziała o tym matce. Usłyszała, że nie trzeba się 
      przejmować tym, co mogłaby zrobić, mając za dużo, gdyż większość ludzi nie 
      ma nawet dość. I że lepiej zastanowić się nad tym, co naprawdę oznacza 
      "dość". 

      Tymczasem Eddie miał gracelanda, całego w czerni i chromie. Wyglądał jak 
      skrzyżowanie furgonetki z jedną z tych niskich, klinowatych limuzyn 
      hummera. Chia nie wyobrażała sobie, że może tu być na nie popyt: wszystkie 
      samochody wyglądały jak małe, cukierkowate pudełka. Graceland był po 
      prostu wozem na topie, przeznaczonym dla tych Amerykanów, którzy nie 
      chcieli kupować importowanych produktów. Kiedy przyszło do zakupu 
      samochodu, zdecydowanie zawężało to wybór, (Matka Hester Chen miała jedną 
      z tych naprawdę brzydkich kanadyjskich furgonetek, która kosztowała 
      majątek, ale miała gwarancję na osiemdziesiąt pięć lat, co podobno było 
      ekologiczne). 

      W środku graceland był wyłożony wiśniowym aksamitem, nabijanym diamentami, 
      z małymi chromowymi guzikami w miejscach, gdzie krzyżowały się ich rzędy. 
      Była to najszykowniejsza rzecz, jaką Chia widziała w życiu, i domyśliła 
      się, że Maryalice też tak uważała, ponieważ siedząc obok niej w samolocie, 
      wyjaśniała, że chodzi o "image". Eddie miał ten topowy, bardzo modny klub 
      muzyki country pod nazwą "Whiskey Clone", więc musiał jeździć gracelandem 
      i ubierać się tak, jak ci z Nashville. Maryalice powiedziała, że to do 
      niego pasuje. 

      Chia kiwnęła głową. Eddie prowadził, mówiąc coś po japońsku do zestawu 
      głośno mówiącego. Znaleźli Maryalice w maleńkim barze niedaleko lotniska. 
      Był to już trzeci, do którego zajrzeli. Chia odniosła wrażenie, że Eddie 
      niezbyt cieszył się z tego spotkania, ale Maryalice najwyraźniej nie 
      zwracała na to uwagi. 

      To Maryalice wpadła na pomysł, że podwiozą Chię do Tokio. Oznajmiła, że 
      pociąg jest zbyt zatłoczony, a ponadto drogi. Powiedziała, że chce oddać 
      Chii przysługę, zrewanżować się za przeniesienie walizki. (Chia zauważyła, 
      że Eddie wstawił jedną walizkę do bagażnika gracelanda, ale tę z nalepką 
      Nissan Count postawił obok siebie na przednim siedzeniu). 

      Teraz Chia właściwie nie słuchała Maryalice. Była późna noc, odczuwała 
      skutki różnicy czasów i jechali po tym wielkim moście, który wyglądał jak 
      zrobiony z neonów. Wokół biegła niezliczona ilość pasów ruchu z 
      samochodzikami. Wyglądało to jak sznury paciorków, błyszczących i nowych. 
      Za oknami rozmazywały się tablice reklamowe, wysokie i wąskie, na jednych 
      wyskakiwały napisy po japońsku, a na innych ludzie, uśmiechnięci, jakby 
      coś sprzedawali. 

      A potem twarz tej kobiety: Rei Toei, idoru, którą zamierzał poślubić Rez. 

      Znikła. 




      9
      Brak kontroli


      - Rice Daniels, panie Lancy. Z "Braku kontroli". 

      Przyciskając jakąś wizytówkę z drugiej strony podrapanej plastikowej 
      ściany, oddzielającej pokój zwany "gościnnym" od tych, którzy tak go 
      nazwali, Laney próbował przeczytać wizytówkę, ale próba zogniskowania 
      wzroku wywołała przeszywający ból pod czaszką. Zamiast tego przez łzy 
      spojrzał na Rice'a Danielsa. Krótko ostrzyżone ciemne włosy, dopasowane 
      okulary przeciwsłoneczne z małymi owalnymi szkłami, czarne oprawki 
      obejmujące głowę jak uchwyt chirurgiczny. 

      Rice Daniels wcale nie wyglądał na kogoś, kto stracił kontrolę. 

      - To serial - wyjaśnił. - "Brak kontroli". To z tego tytułu: "Skutki braku 
      kontroli nad mediami - czyli przeciw agresywnemu dziennikarstwu". 

      Laney ostrożnie dotknął plastra na nosie. Błąd. 

      - Agresywnemu? 

      - Jest pan kwantem, panie Laney. 

      Kwalifikowanym analitykiem. Właściwie nie był nim, ale formalnie tak 
      nazywał się wykonywany przez niego zawód. 

      - Pracuje pan dla Slitscanu. 

      Laney nie odpowiedział. 

      - Dziewczyna była obiektem intensywnego dochodzenia. Slitscan interesował 
      się nią. Wie pan dlaczego. Sądzimy, że Slitscan zostanie oskarżony o 
      spowodowanie śmierci Alison Shires. 

      Laney spojrzał na swoje sportowe buty, z których strażnicy wyjęli mu 
      sznurówki. 

      - Zabiła się - powiedział. 

      - Wiemy dlaczego. 

      - Nie - odparł Laney, znów patrząc, na te czarne owale. - Ja nie wiem. 
      Wcale. 

      Punkt węzłowy. Protokoły z jakiegoś zupełnie innego świata. 

      - Będzie pan potrzebował pomocy, Laney. Może pan zostać oskarżony o 
      zabójstwo. Nakłanianie do samobójstwa. Zechcą wiedzieć, dlaczego pan tam 
      był. 

      - Powiem im dlaczego. 

      - Nasi producenci zdołali przysłać mnie tu przed innymi. Laney. Nie było 
      to łatwe. Jest tu już komisja ze Slitscanu, która czeka na rozmowę z 
      panem. Jeśli im pan pozwoli, wszystko przeinaczą. Wyciągną pana, ponieważ 
      muszą, dla dobra programu. Mogą to zrobić - mają dość pieniędzy i dobrych 
      prawników. Tylko proszę zadać sobie pytanie: czy pan chce im na to 
      pozwolić? 

      Daniels wciąż przyciskał swoją wizytówkę do plastiku. Laney ponownie 
      skupił na niej wzrok i dostrzegł, że ktoś napisał coś po drugiej stronie, 
      małymi, nierównymi literami, odwróconymi jak w lustrze, tak że mógł 
      przeczytać je od lewej do prawej: 

      TO NIE JA, TO TY. 

      - Nigdy nie słyszałem o "Braku kontroli". 

      - Właśnie kończymy kręcić godzinny odcinek pilotażowy, panie Laney. 
      Wszyscy jesteśmy bardzo podekscytowani - dodał po starannie odmierzonej 
      przerwie. 

      - Dlaczego? 

      - "Brak kontroli" to nie tylko serial. Uważamy go za całkiem nową jakość. 
      Nowe podejście do telewizji. Pańska historia - historia Alison Shires - 
      jest dokładnie tym, czym chcemy się zająć. Nasi producenci to ludzie, 
      którzy chcą coś dać widowni. Powiodło im się, mają nazwiska i wyrobioną 
      pozycję, a teraz chcą dać coś widzom - wskrzesić poczucie uczciwości, 
      spojrzeć na sprawy z nowej perspektywy. 

      Czarne owale przysunęły się nieco do podrapanego plastiku. 

      - Nasi producenci stworzyli także "Gliniarzy w opałach" oraz "Moda - na 
      zimno i z premedytacją". 

      - Co takiego? 

      - Program dokumentalny o przemocy wśród potentatów światowej mody. 




      - Agresywne dziennikarstwo? - Pióro Yamazakiego zawisło nad notebookiem. 

      - Program o takich programach jak Slitscan - wyjaśnił Laney. - 
      Podejrzanych o przestępcze działania. 

      W barze, który miał najwyżej dziesięć stóp długości, nie było stołków. 
      Trzeba było stać. Poza ubranym w kostium z teatru kabuki barmanem, w 
      lokalu nie było nikogo prócz nich. Chociaż i tak było tłoczno. Bar był 
      chyba najmniejszym wolno stojącym lokalem, jaki Laney widział w życiu. 
      Wydawało się, że stał tu zawsze, jako relikt starożytnego Edo, miasta 
      cieni i ciasnych mrocznych zaułków. Ściany były oblepione wyblakłymi 
      pocztówkami, które przybrały barwę sepii, nasączone nikotyną i dymem z 
      kuchenki. 

      - Ach - rzekł w końcu Yamazaki. - Meta-tabloid. 

      Barman nałożył dwie sardynki na mikroskopijny podgrzewacz. Posiekał je 
      dwoma stalowymi tasakami, przeniósł na maleńki talerz, przybrał jakąś 
      bezbarwną, przezroczystą marynatą i pokazał Laneyowi. 

      - Dzięki - powiedział Laney. Kucharz uniósł podgolone brwi. 

      Mimo skromnego wystroju za barem stały tuziny butelek drogiej whisky, 
      każda z ręcznie opisaną nalepką, podającą nazwisko właściciela. Yamazaki 
      wyjaśniał, że goście sami kupują trunki, które są tu dla nich 
      przechowywane. Blackwell kończył drugi kieliszek miejscowej wódki z lodem. 
      Yamazaki poprzestał na Coke Lite. Na wprost Laneya wisiała reklama 
      surrealistycznie drogiego burbona z Kentucky i przez chwilę zastanawiał 
      się, jak jeden kieliszek wpłynąłby na jego samopoczucie po podróży. 

      - A więc - rzekł Blackwell, osuszając kieliszek tak dokładnie, że lód 
      zadzwonił mu o protezę - wydostali cię, żeby dopaść tamtych drani. 

      - W zasadzie tak - potwierdził Laney. - Mieli w pogotowiu swój zespół 
      prawników, który tym się zajął, oraz drugi, pracujący nad cichą umową, 
      którą zawarłem ze Slitscanem. 

      - Ten drugi zespół miał więcej roboty - stwierdził Blackwell, podsuwając 
      pusty kieliszek barmanowi, który wprawnie zgarnął go z lady i równie 
      zręcznym ruchem postawił przed nim pełny. 

      - To prawda - przyznał Laney. Nie miał pojęcia, w co się pakuje, kiedy 
      przystał na ogólnie nakreślony plan Rice'a Danielsa. W głębi duszy 
      pragnął, aby Slitscan spokojnie zapomniał o huku tego jednego wystrzału w 
      kuchni Alison Shires. (Oddanego, jak stwierdziła policja, z rosyjskiego 
      urządzenia złożonego z naboju, rurki i najprostszego z mechanizmów 
      spustowych. Niewątpliwie wyprodukowano je wyłącznie z myślą o samobójcach 
      - nie dało się wycelować nim w coś położonego dalej jak dwa cale. Laney 
      słyszał o nich, ale jeszcze nigdy żadnego nie widział. Z jakiegoś powodu 
      nazywano je specjałami środowej nocy). 

      A wiedział, że Slitscan wywinie się: jeśli uznają to za konieczne, 
      zostawią w spokoju aktora Alison i cała sprawa utonie w morzu niepamięci, 
      niemal natychmiast przysypana stale napływającymi ze świata wiadomościami. 


      I życie Alison Shires, to, które poznał w całej tej straszliwej, banalnej 
      intymności, spocznie tam na zawsze, zapomniane i ostatecznie zagubione. 

      Gdyby jednak skorzystał z propozycji "Braku kontroli", jej życie nabrałoby 
      zupełnie nowego znaczenia. Siedząc tam, na twardym krześle w sali widzeń, 
      sam nie był pewny jakiego. 

      Pomyślał o koralowcach, o rafach porastających zatopione lotniskowce. Może 
      ona stanie się czymś takim, tajemnicą pogrzebaną pod pokrywającą ją 
      nadbudową domysłów, a nawet mitu. 

      Wydało mu się wtedy, że w ten sposób byłaby mniej martwa. A tego jej 
      życzył. 

      - Zabierz mnie stąd - powiedział do Danielsa, który uśmiechnął się pod 
      chirurgicznym uchwytem, triumfalnie odrywając wizytówkę od plastiku. 

      - Spokojnie - powiedział Blackwell, kładąc na ręce Laneya ogromną łapę ze 
      srebrzystoróżową siateczką blizn. - Jeszcze nie dopiłeś swego drinka. 




      Laney poznał Rydella, kiedy ekipa "Poza kontrolą" zainstalowała go w 
      Chateau, tej starej reprodukcji jeszcze starszego oryginału, 
      ekscentrycznej betonowej budowli brutalnie ściśniętej między dwoma 
      wyjątkowo brzydkimi biurowcami z końca minionego stulecia. Odzwierciedlały 
      one schyłkowy niepokój czasu ich powstania, jednocześnie nasycając go 
      jeszcze tajemniczą, upiornie cichą histerią, która wydawała się bardziej 
      osobista i jeszcze mniej atrakcyjna. 

      Mieszkanie Laneya, znacznie większe niż jego kawalerka w Santa Monica, 
      przypominało odnowiony apartament z lat dwudziestych. Miało długi i wąski 
      betonowy balkon wychodzący na Sunset, zawieszony nad szerszym balkonem 
      piętro niżej i maleńkim okrągłym trawniczkiem, który był jedyną 
      pozostałością po dawnym ogrodzie. 

      Laney uznał, że to nietypowy wybór, zważywszy na jego sytuację. Nie 
      zdziwiłby się, gdyby wybrali jakieś bardziej odosobnione, ufortyfikowane i 
      odrutowane miejsce, ale Rice Daniels wyjaśnił, że Chateau ma swoje zalety. 
      Było dobrym wyborem ze względu na image, ponieważ czyniło Laneya ludzkim. 
      Wyglądało jak zwyczajne mieszkanie, mające ściany, drzwi i okna, za 
      którymi mieszkaniec zapewne prowadzi coś w rodzaju normalnego życia - nie 
      tak, jak w tych geometrycznych bryłach renomowanych hoteli. Ponadto miało 
      głęboko zakorzenione związki z hollywoodzkim systemem gwiazd i ludzką 
      tragedią. W latach świetności dawnego Hollywood zamieszkiwały tu gwiazdy, 
      a niektóre z nich tutaj umarły. "Brak kontroli" chciał przedstawić 
      tragedię Alison Shires jako dramat utrzymany w tradycji starego Hollywood, 
      lecz wywołany przez Slitscan - twór jak najbardziej współczesny. Ponadto, 
      wyjaśnił Daniels, w Chateau było znacznie bezpieczniej, niż można by 
      sądzić. Właśnie wtedy Laney poznał Berry'ego Rydella, nocnego strażnika. 

      Odniósł wrażenie, że Daniels i Rydell znali się, jeszcze zanim Rydell 
      zaczął pracować w Chateau. Rydell nadzwyczaj dobrze orientował się w pracy 
      przemysłu inforozrywkowego i w pewnej chwili, kiedy został sam na sam z 
      Laneyem, zapytał, kto go reprezentuje. 

      - Co masz na myśli? - zdziwił się Laney. 

      - Masz agenta, prawda? 

      Laney odrzekł, że nie. 

      - To lepiej się postaraj o jakiegoś - poradził Rydell. - Niekoniecznie 
      wszystko musi skończyć się po twojej myśli, ale to show-biznes, no nie? 

      Rzeczywiście, to był show-biznes w takim stopniu, że Laney wkrótce zaczął 
      zastanawiać się, czy podjął słuszną decyzję. Szesnaście osób przez cztery 
      godziny tłoczyło się w jego mieszkaniu, chociaż zaledwie przed sześcioma 
      godzinami opuścił areszt. Kiedy w końcu sobie poszli, Laney chwiejnie 
      powlókł się do sypialni, po drodze o mało nie wchodząc do szafy. 
      Znalazłszy łóżko, zwalił się na nie i zasnął w ubraniu, po które wysłali 
      Rydella do Beverly Center. 




      Pomyślał, że równie dobrze mógłby to zrobić teraz, w tym barze przy Golden 
      Street, w ten sposób odpowiadając na pytanie, jak burbon wpływa na chorobę 
      podróżną, wywołaną różnicą czasów. Nagle, dokończywszy drinka, poczuł się 
      lepiej, może nie tyle na skutek wypitego drinka, ile mieszaniny zmęczenia 
      i dezorientacji. 

      - Czy Rydell był szczęśliwy? - zapytał Yamazaki. 

      To pytanie wydało się Laneyowi dość dziwne, ale zaraz przypomniał sobie, 
      że Rydell wspominał o jakimś Japończyku, którego poznał w San Francisco. 
      Oczywiście, to był Yamazaki. 

      - No - odparł - nie wydał mi się głęboko nieszczęśliwy, ale był trochę 
      smutny. To się dało wyczuć. Chociaż nie znam go zbyt dobrze. 

      - Szkoda - powiedział Yamazaki. - Rydell to odważny człowiek. 

      - A co z tobą, Laney? - zapytał Blackwell. - Uważasz się za odważnego 
      człowieka? 

      Podobna do dżdżownicy blizna przecinająca jego brew poruszyła się, 
      wskazując na głęboki namysł. 

      - Nie - odparł Laney. - Wcale. 

      - Jednak zwróciłeś się przeciw Slitscanowi, prawda, za to, co zrobili 
      dziewczynie? Miałeś pracę, miałeś co jeść i gdzie spać. Wszystko dzięki 
      Slitscanowi, ale załatwili dziewczynę, więc postanowiłeś im odpłacić. 
      Zgadza się? 

      - To nie jest takie proste - odparł Laney. 

      Kiedy wielkolud odezwał się, Laney niespodziewanie wyczuł w nim żywą, 
      skrzętnie skrywaną inteligencję. 

      - Nie - powiedział prawie delikatnie Blackwell - to cholerna prawda, że 
      nie jest. 

      Jedna wielka, poznaczona różowymi plamkami dłoń, jak jakieś niezdarne 
      zwierzątko obdarzone własnym życiem, zaczęła gmerać w kieszonce 
      mikroporowego dresu. Wyjęła mały, szary, metalowy przedmiot i położyła go 
      na stole. 

      - To jest gwóźdź - rzekł Blackwell - ocynkowany, półtoracalowy papiak. 
      Takimi gwoździami przybijałem ludziom dłonie do barów takich jak ten. 
      Niektórzy z nich byli prawdziwymi skurwielami. 

      W jego glosie nie było cienia groźby. 

      - I niektórzy z nich, jeśli przybijesz im jedną rękę, drugą chwytają za 
      brzytwę albo ostre szczypce. 

      Wskazującym palcem w zadumie dotknął paskudnie wyglądającej szramy pod 
      prawym okiem, jakby ślad po czymś, co wbiło się tam i ześlizgnęło po kości 
      policzkowej. 

      - Nie popuszczą, wiesz? 

      - Szczypcami? 

      - Skurwiele - rzekł Blackwell. - Wtedy trzeba ich zabić. To jeden rodzaj 
      odwagi, Laney. Chodzi mi o to, czym on się różni od tego, co próbowałeś 
      zrobić Slitscanowi? 

      - Ja tylko nie chciałem, żeby zamknęli sprawę. Pozwolili jej... opaść na 
      dno. W zapomnienie. Nie obchodziło mnie, jak bardzo ucierpi Slitscan, czy 
      to ich załatwi czy nie. Nie myślałem o tym jak o zemście, ale raczej 
      sposobie... utrzymania jej przy życiu. 

      - Są też inni ludzie. Przybijesz im dłoń do stołu, a oni siedzą i patrzą 
      na ciebie. Tacy są naprawdę twardzi, Laney. Myślisz, że jesteś jednym z 
      nich? 

      Laney powiódł spojrzeniem od Blackwella do pustej szklaneczki po burbonie 
      i z powrotem. Barman przysunął się, żeby ją napełnić, ale Laney zakrył ją 
      dłonią. 

      - Jeśli przybijesz mi dłoń do baru, Blackwell - rzekł, kładąc drugą dłoń 
      płasko na ciemnym drewnie, poznaczonym kółkami plam - będę wrzeszczał, 
      rozumiesz? Nie wiem, o co tu chodzi. Może jesteś wariatem. Jednakja na 
      pewno nie jestem żadnym bohaterem. Nie jestem nim teraz i nie byłem wtedy, 
      w LA. 

      Blackwell i Yamazaki wymienili spojrzenia. Olbrzym wydął usta i 
      nieznacznie skinął głową. 

      - To i dobrze - mruknął. - Myślę, że możesz nadawać się do tej roboty. 

      - Żadnej roboty - powiedział Laney i teraz pozwolił, żeby barman nalał mu 
      drugiego drinka. - Nic nie chcę słyszeć o żadnej robocie, dopóki nie wiem, 
      kto mnie wynajmuje. 

      - Jestem szefem ochrony Lo/Rez - odparł Blackwell - i zawdzięczam temu 
      głupiemu draniowi życie. Gdyby nie on, ostatnie pięć lat spędziłbym w 
      zakładach karnych pieprzonego stanu Victoria. Chociaż wykończyłbym się 
      wcześniej, jak nic. 

      - To ten zespół? Ochraniacie ich? 

      - Rydell dobrze o panu mówił, panie Laney. 

      Krtań Yamazakiego nerwowo podskoczyła nad kołnierzykiem kraciastej 
      koszuli. 

      - Nie znam Rydella - powiedział Laney. - Był nocnym strażnikiem w hotelu, 
      na który nie było mnie stać. 

      - Myślę, że Rydell zna się na ludziach - rzekł Yamazaki, a do Blackwella: 
      - Lo/Rez? Mają kłopoty? 

      - Rez - wyjaśnił Blackwell. - Mówi, że ożeni się z tą japońską panienką, 
      która nawet nie istnieje, cholera! On wie, że tak jest, ale powiada, że 
      nie mamy ani odrobiny wyobraźni! Słuchajcie - ciągnął Blackwel] i wyjął z 
      zakamarków swego ubrania lśniący jak lustro prostokąt z okrągłą dziurą w 
      jednym rogu. W jego ręku wydawał się nie większy od karty kredytowej. - 
      Coś naszło naszego chłopca, słyszycie? Naszło go. Nie wiem jak, nie wiem 
      kto. Chociaż osobiście stawiałbym na ten pieprzony Kombinat. Tych ruskich 
      drani. Ty, przyjacielu, poszukasz dla nas tych swoich węzłów, sprawdzisz 
      Reza i dowiesz się - do jasnej cholery - kto. 

      Prostokąt opadł z cichym stuknięciem i utkwił w blacie, w poprzek słojów. 
      Dopiero wtedy Laney zauważył, że to mały tasak z okrągłymi stalowymi 
      nitami przytrzymującymi rączkę z różanego drewna. 

      - A kiedy to zrobisz - dodał Blackwell - załatwimy ich raz na zawsze. 




      10
      "Whiskey Clone"


      Klub Eddiego mieścił się na jednym z górnych pięter czegoś, co wyglądało 
      na biurowiec. Chii wydawało się, że w Seattle nie ma klubów muzycznych na 
      piętrach, ale nie była tego pewna. Zasnęła w gracelandzie i obudziła się 
      dopiero wtedy, gdy Eddie wjeżdżał w bramę garażu, a potem na coś trochę 
      przypominającego karuzelę, a trochę bębenek staromodnego rewolweru, tylko 
      z samochodami zamiast kul. Patrzyła przez okno, kiedy uniesiono ich do 
      góry i w bok, a potem zatrzymali się i Eddie wyjechał na parking, który 
      mógłby znajdować się wszędzie. Wszystkie wozy były duże i czarne, chociaż 
      nie tak wielkie jak graceland. 

      - Chodź z nami na górę i odśwież się, kochanie - zaproponowała Maryalice. 
      - Wyglądasz na wykończoną. 

      - Muszę się połączyć - powiedziała Chia. - Znaleźć przyjaciółkę, u której 
      mam się zatrzymać... 

      - Nie ma problemu - odparła Maryalice, przesuwając się po welurowym 
      siedzeniu i otwierając drzwi. Eddie wysiadł po stronie kierowcy, 
      zabierając ze sobą walizkę z nalepką Nissan County. Nadal wyglądał na 
      niezadowolonego. Chia wzięła torbę i poszła za Maryalice. Wszyscy weszli 
      do windy. Eddie nacisnął dłonią zarys ręki na ścianie i mruknął po 
      japońsku. Winda coś mu odpowiedziała, a potem zamknęła drzwi i pojechali w 
      górę. Szybko, ale jechali dość długo. 

      Podróż windą wcale nie poprawiła humoru Eddiemu. Musiał stanąć tuż przy 
      Maryalice i Chia zauważyła, że kiedy na nią patrzył, drgał mu mięsień na 
      policzku. Maryalice odpowiedziała mu spokojnym spojrzeniem. 

      - Rozchmurz się - powiedziała. - Już po wszystkim. 

      Mięsień przyspieszył. 

      - Nie tak miało być - rzekł w końcu Eddie. - Nie taka była umowa. 

      Maryalice uniosła brew. 

      - Kiedyś lubiłeś małe innowacje. 

      Eddie zerknął na Chię, a potem, szybko, znów na nią. 

      - Nazywasz to innowacją? 

      - I miałeś poczucie humoru - dodała Maryalice, gdy winda stanęła i 
      otworzyły się drzwi. Eddie zmierzył blondynę gniewnym spojrzeniem i 
      wysiadł, a Chia i Maryalice za nim. - Nie przejmuj się nim - powiedziała 
      Maryalice. - Czasem jest nieznośny. 

      Chia sama nie wiedziała, czego oczekiwała, ale zdecydowanie nie tego. 
      Zagracony pokój zapchany kartonami i rząd monitorów wewnętrznej telewizji. 
      Niski sufit z prasowanych płytek zawieszonych na metalowym rusztowaniu. 
      Prawie połowy brakowało, a z zakurzonego wnętrza zwisały druty i kable. Z 
      dwóch małych biurowych lamp jedna była włączona i oświetlała stertę 
      zużytych opakowań po zupach błyskawicznych oraz czarny kubek pełen białych 
      plastikowych łyżeczek. Japończyk w czarnym topowym wdzianku z napisem 
      "Whiskey Clone" z przodu, siedział na obrotowym fotelu przed monitorami, 
      nalewając sobie gorącą kawę z wielkiego termosu w różowe kwiatki. 

      - Cześć, Calvin - powiedziała Maryalice, a przynajmniej tak to zabrzmiało. 


      - Cześć - mruknął mężczyzna. 

      - Calvin jest z Tacomy - wyjaśniła Maryalice, a Chia patrzyła, jak Eddie, 
      nadal niosąc walizkę, maszeruje przez pokój i znika za drzwiami. 

      - Szef wygląda na szczęśliwego - rzekł mężczyzna z równie japońskim 
      akcentem, co Maryalice. Upił łyk z nakrętki termosu. 

      - Taak - przyznała Maryalice. - Tak się ucieszył na mój widok, że po 
      prostu wychodzi z siebie. 

      - Przejdzie mu. - Kolejny łyk. Spojrzał na Chię spod daszka czapki. Napis 
      "Whiskey Clone" wypisany był czcionką, jakiej używają w sklepach, kiedy 
      chcą, żebyś myślał, że to miejsce z tradycjami. 

      - To jest Chia - przedstawiła ją Maryalice. - Spotkałam ją na SeaTac. 

      Tak naprawdę spotkały się w samolocie. Chia przypomniała sobie tę historię 
      z próbką DNA i treską. 

      - Dobrze wiedzieć, że ono wciąż tam jest - rzekł mężczyzna. - To oznacza, 
      że jest dokąd wrócić z tego szamba. 

      - No, Calvin - powiedziała Maryalice - przecież wiesz, że uwielbiasz 
      Tokio. 

      - Jasne. W Redmond miałem łazienkę wielkości mieszkania, jakie zajmuję 
      tutaj, a to nawet nie była duża łazienka. Z prysznicem. Bez wanny i 
      bajerów. 

      Chia spojrzała na ekrany za jego plecami. Mnóstwo ludzi, ale nie potrafiła 
      stwierdzić, co robili. 

      - Wygląda na dobrą noc - orzekła Maryalice, patrząc na monitory. 

      - Niezła - odparł. - Dobra na mydło. 

      - Nie gadaj tak - skarciła go - bo sama wezmę się do roboty. Calvin 
      uśmiechnął się. 

      - Przecież jesteś grzeczną dużą dziewczynką, prawda, Maryalice? 

      - Przepraszam - wtrąciła Chia - czy mogę skorzystać z łącza? 

      - Jest w pokoju Eddiego - powiedziała Maryalice - ale on pewnie teraz z 
      niego korzysta. Może pójdziesz do łazienki - wskazała jej inne zamknięte 
      drzwi - i umyjesz się. Wyglądasz na rozkojarzoną. Eddie zaraz skończy i 
      będziesz mogła porozmawiać z przyjaciółką. 

      W łazience był stary stalowy zlew i bardzo nowa, bardzo skomplikowana 
      toaleta z co najmniej tuzinem guzików na pokrywie zbiornika. Były opisane 
      pojapońsku. Polimerowy sedes lekko poruszył się pod jej ciężarem i Chia aż 
      podskoczyła. W porządku, uspokajała się, to tylko zagraniczna technologia. 
      Kiedy skończyła, wybrała na chybił trafił jeden z przycisków, wytwarzając 
      chmurę superdrobnych kropelek perfumowanej wody. Zakrztusiła się i 
      odskoczyła. Otarła oczy wierzchem dłoni, a potem stanęła z boku i 
      spróbowała nacisnąć inny guzik. Ten okazał się właściwy - toaleta spłukała 
      się z szumem, który przypominał jej ryk odrzutowych silników. 

      Kiedy umyła ręce, a potem twarz, nad uspokajająco zwyczajną umywalką, 
      wyciskając bladoniebieskie mydło w płynie z dozownika w kształcie 
      jednookiego dinozaura, usłyszała inny dźwięk, który zastąpił szum 
      spuszczanej wody. Obejrzała się i zobaczyła oscylujący pierścień 
      purpurowego światła, gdzieś poniżej sedesu. Ultrafiolet, pomyślała, 
      sterylizuje toaletę. 

      Na ścianie przyklejono plakat Dukes of Nuke'Em, tej obrzydliwej 
      droidogłowej grupy metalowej. Byli spoceni, mieli podkrążone oczy i 
      obleśne uśmiechy - perkusiście brakowało przedniego zęba. Napis był 
      pojapońsku. Zastanawiała się, dlaczego ktoś w Japonii ich lubi, ponieważ 
      takie zespoły jak Dukes nienawidziły wszystkiego, co nie zgadzało się z 
      ich pojęciem amerykańskości. Ale Kelsey, która wiele razy była w Japonii z 
      ojcem, mówiła, że trudno zrozumieć, co sobie myślą Japończycy. 

      Nie znalazła niczego, czym można by osuszyć ręce. Wyjęła z torby 
      podkoszulek i użyła go w tym celu, chociaż z kiepskim skutkiem. Kiedy 
      przyklęknęła, wpychając koszulkę do torby, zauważyła róg jakiegoś 
      przedmiotu, którego nie rozpoznała, ale w tym momencie w drzwiach pojawił 
      się Calvin. 

      - Przepraszam. 

      - W porządku - powiedziała Chia, zapinając torbę. 

      - Wcale nie - rzekł, oglądając się przez ramię, a potem znów patrząc na 
      nią. - Naprawdę poznałaś Maryalice na SeaTac? 

      - W samolocie. 

      - Nie bierzesz w tym udziału? 

      Chia wstała i lekko zakręciło się jej w głowie. 

      - W czym? 

      Spojrzał na nią spod daszka czarnej czapki. 

      - A więc naprawdę powinnaś stąd zniknąć. Natychmiast. 

      - Dlaczego? - spytała Chia, chociaż ten pomysł wydał jej się całkiem 
      niezły. 

      - Lepiej, żebyś nie wiedziała. - Gdzieś zza jego pleców dobiegł głośny 
      trzask. Skrzywił się. - To nic. Ona tylko rzuca różnymi rzeczami. Jeszcze 
      nie zaczęli na serio. Chodź. 

      Chwycił jej torbę za pasek i podniósł. Ruszył szybkim krokiem i musiała 
      truchtać, żeby za nim nadążyć. Minęli zamknięte drzwi pokoju Eddiego i 
      rząd monitorów (na których chyba dostrzegła tańczących ludzi w kowbojskich 
      kapeluszach, ale nie była pewna). 

      Calvin klepnął dłonią w płytkę sensora na drzwiach windy. 

      - Zwiezie cię do garażu - powiedział, gdy z pokoju Eddiego doleciał odgłos 
      tłuczonego szkła. - Idź w lewo, mniej więcej dwadzieścia stóp dalej 
      znajdziesz następną windę. Omiń hol - mamy tam kamery. Ostatni guzik na 
      dole: zjedziesz na stację metra i wsiądziesz. 

      Podał jej torbę. 

      - W którą stronę? - zapytała. 

      Maryalice wrzasnęła. Jakby coś ją bardzo zabolało. 

      - Nieważne - odparł Calvin i szybko powiedział windzie coś po japońsku. 
      Odpowiedziała mu, ale już go nie było. Drzwi zamknęły się i zaczęła 
      zjeżdżać, bo torba w rękach Chii stała się jakby lżejsza. 

      Kiedy drzwi rozsunęły się, graceland Eddiego wciąż tam stał - masywny 
      czarny klin wśród innych czarnych aut. Znalazła następną windę, którą 
      kazał jej zjechać Calvin. Miała podrapane i pogięte drzwi, normalne 
      przyciski i nie mówiła. Zwiozła Chię do pasażu, gdzie było jasno jak w 
      dzień, do przelewających się tam tłumów, do ruchomych schodów, peronów 
      oraz nieodłącznych znaków firmowych zawieszonych w powietrzu. 

      Wreszcie była w Tokio. 




      11
      Nowe budynki


      Pokój Laneya znajdował się wysoko w wąskim wieżowcu o elewacji z białych 
      ceramicznych płytek. Miał trapezoidalny kształt i powstał w czasie boomu 
      lat osiemdziesiątych, w latach prosperity. Fakt, że przetrwał wielkie 
      trzęsienie ziemi, najlepiej świadczył o umiejętnościach jego budowniczych, 
      a to, że wyszedł cało z późniejszej rekonstrukcji, zawdzięczał niezwykle 
      skomplikowanym stosunkom własnościowym i nieustannej walce między dwoma 
      najstarszymi organizacjami przestępczymi w mieście. Yamazaki wyjaśnił to w 
      taksówce, którą odjechali z New Golden Street. 

      - Nie wiedzieliśmy, co sądzisz o nowych budynkach - powiedział. 

      - Mówisz o nanotechowych? - Lancy walczył z sennością. 

      Kierowca nosił nieskazitelnie białe rękawiczki. 

      - Tak. Niektórzy ludzie ich nie lubią. 

      - Nie wiem. Musiałbym taki zobaczyć. 

      - Myślę, że zobaczysz je z okna hotelu. 

      Tak też się stało. Z sieci znał niesamowity ogrom ich skali, ale wirtualna 
      rzeczywistość nie oddawała szczególnej tekstury, wysmukłej organiczności. 

      - Są jak Nowy Jork z obrazów Gigera - powiedział Yamazaki, lecz Laneyowi 
      to nazwisko nic nie mówiło. 

      Teraz siedział na skraju łóżka, patrząc pustym wzrokiem na te cuda nowej 
      technologii, banalne i paskudne. To typowe dla takich wytworów. Budziły 
      tylko złość: największe budowle mieszkalne na świecie. (Kompleks budynków 
      Czernobyla był większy, ale tam już nigdy nie zamieszka żaden człowiek). 

      Parasol od Yamazakiego oklapł i skurczył się. Znikł. 

      Zadzwonił telefon. Laney nie mógł go znaleźć. 

      - Telefon - mruknął. - Gdzie on jest? 

      Płaski prostokąt białego cedru, umieszczony na czarnej kwadratowej tacy u 
      wezgłowia łóżka, zaczął rytmicznie pulsować rubinowym światełkiem. 
      Podniósł go. Nacisnął kciukiem maleńki kwadracik z macicy perłowej. 

      - Hej - powiedział ktoś. - Laney? 

      - Kto mówi? 

      - Rydell. Z Chateau. Hans pozwolił mi skorzystać z telefonu. - Hans był 
      kierownikiem nocnej zmiany. - Dobrze obliczyłem czas? Jesz śniadanie? 

      Laney potarł oczy i ponownie spojrzał na nowe budynki. 

      - Zadzwoniłem do Yamazakiego - wyjaśnił Rydell. - Dał mi twój numer. 

      - Dzięki - ziewnął Laney - ale... 

      - Yamazaki powiedział, że dostałeś tę robotę. 

      - Tak myślę - rzekł Laney. - Dzięki. Chyba jestem ci winien... 

      - Slitscan - powiedział Rydell - kręci się po Chateau. 

      - Nie - zdziwił się Laney - przecież to zamknięta sprawa. 

      - Znasz niejaką Katherine Torrance, Laney? Mieszka w Sherman Oaks. Siedzi 
      w mieszkaniu, które zajmowałeś, i ma ze sobą dwie furgonetki czujników. 
      Hans podejrzewa, że chcą wykryć, co tam robiłeś, czy byłeś zamieszany w 
      narkotyki. 

      Laney popatrzył na jeden z wieżowców. Część jego fasady jakby poruszyła 
      się, ale to na pewno przywidzenie. 

      - Jednak Hans mówi, że w tych pokojach i tak nie da się posortować 
      pozostałości molekularnych. Ten budynek jest zbyt stary. 

      - Kathy Torrance? Ze Slitscanu? 

      - Nie powiedzieli, że są stamtąd, ale ściągnęli tylu techników, a ci 
      zawsze za dużo mówią, a ponadto Czyngis w garażu widział napisy na kilku 
      skrzyniach, kiedy je rozładowywali. Jest ich prawie dwudziestu, nie licząc 
      dwóch chłopców na posyłki. Wzięli dwa apartamenty i cztery jedynki. Nie 
      dają napiwków. 

      - I co tam robią? 

      - Bawią się sensorami. Próbują ustalić, co robiłeś w tym mieszkaniu. Jeden 
      z boyów widział, jak ustawiali kamerę. 

      Cała fasada jednego z nowych budynków zdawała się rozsuwać i rozchodzić na 
      boki. Laney zamknął oczy i ucisnął nasadę nosa, czując słaby ból po 
      wcześniejszym złamaniu. 

      - Przecież ja nic tam nie robiłem. 

      - Nieważne. - Rydell był lekko urażony. - Ja tylko pomyślałem, że 
      powinieneś o tym wiedzieć, to wszystko. 

      Z tą fasadą zdecydowanie coś się działo. 

      - Wiem. Dzięki. Przepraszam. 

      - Dam ci znać, jeśli czegoś się dowiem - obiecał Rydell. - A przy okazji, 
      jak tam jest? 

      Laney patrzył, jak punkcik odbitego światła przesuwa się po odległej 
      budowli ruchem przypominającym osmozę lub miarowe skurcze macek jakiegoś 
      morskiego stworzenia. 

      - Dziwnie. 

      - Założę się, że ciekawie - powiedział Rydell. - No, jedz śniadanie. 
      Będziemy w kontakcie. 

      - Dzięki - powiedział Laney i Rydell się rozłączył. 

      Laney odłożył telefon na lakierowaną tacę i w ubraniu wyciągnął się na 
      łóżku. Zamknął oczy, nie chcąc patrzeć na te nowe budynki. One jednak 
      wciąż tam były, w ciemności i świetle za zamkniętymi powiekami. I kiedy 
      tak leżał, osunęły się, rozpłynęły i rozmyły strużkami w labiryncie 
      starego miasta. 

      Osunął się wraz z nimi. 




      12
      Mitsuko


      Chia użyła publicznego łącza na najniższym poziomie stacji. Sandbender 
      wybrał numer Mitsuko Mimury, sekretarza tokijskiego oddziału (w tokijskim 
      oddziale chyba każdy miał jakiś oficjalny tytuł). W głośnikach komputera 
      odezwał się zaspany głos. Tłumacz natychmiast przetłumaczył z japońskiego: 


      - Halo? Słucham? W czym mogę pomóc? 

      - Mówi Chia McKenzie z Seattle. 

      - Jesteś jeszcze w Seattle? 

      - Tutaj. W Tokio. - Powiększyła mapę na ekranie Sandbendera. - Na stacji 
      metra Shinjuku. 

      - Bardzo dobrze. Przyjdziesz tu teraz? 

      - Bardzo chętnie. Jestem naprawdę zmęczona. 

      Głos zaczął wyjaśniać, jak ma dotrzeć na miejsce. 

      - W porządku - przerwała Chia - mój komputer poradzi sobie z tym. Podaj mi 
      tylko nazwę stacji, na której muszę wysiąść. - Znalazła ją na mapie i 
      oznaczyła. - Jak długo się tam jedzie? 

      - Dwadzieścia do trzydziestu minut, zależnie od tego, jak zatłoczone jest 
      metro. Wyjdę ci na spotkanie. 

      - Nie musisz tego robić - powiedziała Chia. - Wystarczy, że podasz mi 
      adres. 

      - Japońskie adresy są trudne do znalezienia. 

      - W porządku - powiedziała Chia. - Mam system geopozycyjny. 

      Sandbender, korzystając z tokijskiej centrali telco, już pokazywał długość 
      i szerokość geograficzną mieszkania Mitsuko Mimury. W Seattle udawało się 
      to tylko z numerami firm. 

      - Nie - odparła Mitsuko. - Muszę cię powitać. Jestem sekretarzem oddziału. 


      - Dzięki. Już jadę. 

      Z torbą na ramieniu, częściowo rozpiętą, aby słyszeć głosowe polecenia 
      Sandbendera, Chia wjechała ruchomymi schodami dwa poziomy wyżej, kupiła 
      bilet, płacąc kartą kredytową i znalazła właściwy peron. Był mocno 
      zatłoczony, prawie tak jak lotnisko, ale kiedy nadjechał skład, Chia 
      pozwoliła, by tłum uniósł ją i wepchnął do wagonu - trudniej byłoby nie 
      wsiąść. 

      Kiedy ruszyli, usłyszała, jak Sandbender oznajmia, że opuszczają stację 
      Shinjuku. 




      Niebo było jak macica perłowa, kiedy Chia opuściła stację. Szare budynki, 
      pastelowy neon, przejście usiane jakimiś nieznanymi przedmiotami. Wszędzie 
      stały tuziny rowerów, tych z filigranowymi ramami z papieru i włókna 
      węglowego. Chia cofnęła się, gdy tuż przed nią przemknęła ogromna 
      turkusowa śmieciarka. Dostrzegła białe rękawiczki na trzymających wielką 
      kierownicę dłoniach kierowcy. Kiedy pojazd przejechał, zobaczyła Japonkę w 
      krótkiej spódniczce w kratę i czarnej rowerowej kurtce. Dziewczyna 
      uśmiechnęła się. Chia pomachała ręką. 




      Mieszkanie Mitsuko znajdowało się na pierwszym piętrze na tyłach 
      restauracji jej ojca. Chia słyszała dochodzący stamtąd głuchy stukot, a 
      Mitsuko wyjaśniła, że to robot kuchenny kroi i sieka różne rzeczy. 

      Pokój był mniejszy niż sypialnia Chii w Seattle, ale znacznie czyściejszy, 
      bardziej uporządkowany i zorganizowany. Tak samo jak Mitsuko, która miała 
      idealnie równe rude pasemko w czarnej grzywce i nosiła trampki na 
      podwójnych podeszwach. Miała trzynaście lat - o rok mniej niż Chia. 

      Mitsuko przedstawiła Chię ojcu, który nosił białą koszulę z krótkimi 
      rękawami, krawat i pilnował trzech mężczyzn w niebieskich kombinezonach 
      oraz białych rękawiczkach, którzy z ogromną energią i poświęceniem 
      sprzątali restaurację. Ojciec Mitsuko skłonił się, uśmiechnął, powiedział 
      coś po japońsku i wrócił do swojej roboty. Wchodząc po schodach, Mitsuko, 
      która słabo mówiła po angielsku, powiedziała Chii, że przedstawiła ją ojcu 
      jako uczestniczkę szkolnego programu wymiany kulturalnej, mającą na kilka 
      dni zamieszkać w japońskim domu. 

      Mitsuko miała na ścianie ten sam plakat - oryginalną okładkę z albumu Dog 
      Soup. Zeszła na dół i wróciła z dzbankiem herbaty oraz zafoliowanym, 
      segmentowanym pudełkiem zawierającym kalifornijską roladę oraz kilka mniej 
      znanych rzeczy. Zadowolona ze swojskiego widoku rolady, Chia zjadła 
      wszystko oprócz galaretki z pomarańczowym jeżowcem na wierzchu. Mitsuko 
      pogratulowała jej zręczności w posługiwaniu się pałeczkami. Chia 
      wyjaśniła, że jest ze Seattle, a tam ludzie często jedzą pałeczkami. 

      Teraz obie nosiły słuchawki na podczerwień. Komputer przekładał bez 
      poślizgów, zacinając się tylko wtedy, gdy Mitsuko używała mało znanych 
      wyrażeń slangowych lub wtrącała angielskie słowa, których nie umiała 
      wymówić. 

      Chia chciała zapytać ją o Reza i idoru, ale wciąż rozmawiały o czymś 
      innym. Potem Chia zasnęła, siedząc ze skrzyżowanymi nogami na podłodze, i 
      Mitsuko najwidoczniej jakoś zdołała przetoczyć ją na twardy, wyciągnięty 
      skądś materac, ponieważ Chia obudziła się na nim trzy godziny później. 




      Za oknem pokoju widziała deszcz srebrnego światła. Mitsuko pojawiła się z 
      kolejnym dzbankiem herbaty i powiedziała coś po japońsku. Chia znalazła 
      słuchawkę i włożyła ją do ucha. 

      - Musiałaś być wyczerpana - przełożył tłumacz. Potem Mitsuko oznajmiła, że 
      na jeden dzień zwolniła się ze szkoły, żeby być z Chią. Piły prawie 
      bezbarwną herbatę z ceramicznych filiżaneczek. Mitsuko wyjaśniła, że 
      mieszka tu z ojcem, matką i bratem Masahiko. Matka wyjechała do Kioto 
      odwiedzić krewnych. Mitsuko powiedziała, że Kioto jest bardzo piękne i 
      Chia powinna tam pojechać. 

      - Przysłał mnie tu mój oddział - przypomniała Chia. - Nie przyjechałam 
      jako turystka. Muszę się czegoś dowiedzieć. 

      - Rozumiem. 

      - A więc to prawda? Rez naprawdę chce poślubić software? 

      Mitsuko miała nieszczęśliwą minę. 

      - Ja jestem sekretarzem - powiedziała. - Musisz omówić to z Hiromi Ogawą. 

      - Kim ona jest? 

      - Hiromi jest prezesem naszego oddziału. 

      - Świetnie. Kiedy z nią porozmawiam? 

      - Tworzymy lokal do tej dyskusji. Wkrótce będzie gotowy. Mitsuko nadal 
      miała niewyraźną minę. Chia postanowiła zmienić temat. 

      - Jaki jest twój brat? Ile ma lat? 

      - Masahiko ma siedemnaście lat - odparła Mitsuko. - Jest "patologicznym 
      fetyszystą nieprzystosowanym społecznie". 

      Ostatnie słowa program tłumaczący wymówił jak jedno, co wskazywało na 
      przekroczenie jego zdolności pojmowania. Chia przelotnie zastanowiła się, 
      czy nie powinna podłączyć słuchawek do Sandbendera, którego funkcje 
      tłumaczące uaktualniały się automatycznie przy każdym korzystaniu z łącza. 


      - Kim? 

      - Otaku - powiedziała Mitsuko, starannie wymawiając japońskie słowo. 
      Tłumacz ponownie wypalił ten sam ciąg słów. 

      - Och - powiedziała Chia - my też ich mamy. Nawet używamy podobnego 
      określenia. 

      - Myślę, że w Ameryce oni są inni - powiedziała Mitsuko. 

      - No, chłopcy już tacy są, no nie? Na przykład otaku z mojej ostatniej 
      szkoły wciąż zajmowali się animowanymi lalami, militarnymi symulacjami 
      komputerowymi i innymi głupstwami. Najczęściej głupstwami. 

      Patrzyła, jak Mitsuko słucha przekładu. 

      - Tak - powiedziała Japonka - ale mówisz, że chodzą do szkoły. Nasi nie 
      chodzą. Uczą się przez sieć i to jest niedobre, bo łatwo mogą oszukiwać. 
      Później przychodzą egzaminy, które oblewają, i wszystko się wydaje, ale 
      oni się nie przejmują. To poważny problem społeczny. 

      - Twój brat jest jednym z nich? 

      - Tak. Żyje w Warownym Mieście. 

      - Gdzie? 

      - W domenie wielu użytkowników. To jego obsesja. Jak narkotyk. Ma tu 
      pokój. Rzadko z niego wychodzi. Na jawie przez cały czas przebywa w 
      Warownym Mieście. Myślę, że we śnie też. 




      Przed nadchodzącym spotkaniem Chia próbowała dowiedzieć się więcej o 
      Hiromi Ogawie, ale z różnym skutkiem. Prezeska była starsza, miała 
      siedemnaście lat (tyle samo co Zona Rosa) i co najmniej od pięciu lat 
      należała do klubu. Mogła mieć nadwagę (choć nie była to bezpośrednia 
      informacja, a raczej sugestia) i lubiła skomplikowane ikony. Chia nie 
      zdołała uzyskać żadnych dokładniejszych wiadomości. Uniemożliwiło jej to 
      poczucie lojalności Mitsuko wobec miejscowego oddziału oraz świadomość 
      różnicy między pozycją sekretarza a prezesa. Chia nienawidziła klubowej 
      polityki i zaczęła podejrzewać, że będzie tu z nią miała poważny problem. 

      Mitsuko wyjęła swój komputer. Była to jedna z tych miękkich, 
      przezroczystych koreańskich jednostek, wyglądająca jak płaska torebka 
      białej galaretki z zawieszonymi w niej owocami jojoby. Chia rozpięła torbę 
      i wyjęła Sandbendera. 

      - Co to? - zapytała Mitsuko. 

      - Mój komputer. 

      Mitsuko była pod wrażeniem. 

      - Zrobiony przez Harleya-Davidsona? 

      - Nie, przez Sandbenderów - odparła Chia, wyławiając z torby gogle i 
      rękawice. - To komuna na wybrzeżu Oregonu. Produkują sprzęt i 
      oprogramowanie. 

      - Amerykańskie? 

      - Jasne. 

      - Nie wiedziałam, że Amerykanie produkują komputery - powiedziała Mitsuko. 


      Chia wsunęła czubki palców w srebrne naparstki i zapięta paski na 
      przegubach. 

      - Jestem gotowa do spotkania - oznajmiła. 

      Mitsuko nerwowo zachichotała. 




      13
      Szum informacyjny


      Yamazaki zadzwonił tuż przed południem. Dzień był ponury i pochmurny. 
      Laney zaciągnął zasłony, żeby nie patrzeć w tym świetle na nanotechowe 
      budynki. 

      Oglądał program NHK o mistrzyniach w kręceniu bąków. Gwiazdą programu była 
      najwidoczniej dziewczynka z kucykami, w niebieskiej sukience ze 
      staromodnym marynarskim kołnierzykiem. Lekko zezowała, może ze skupienia. 
      Bąki były zrobione z drewna. Niektóre miały spore rozmiary i sprawiały 
      wrażenie ciężkich. 

      - Halo, panie Laney - powiedział Yamazaki. - Czy już lepiej się pan czuje? 


      Laney patrzył, jak purpurowo-żółty bąk ożył, gdy dziewczynka wprawnie 
      pociągnęła za starannie nawinięty sznur. Komentator przysunął ręczny 
      mikrofon do górnej krawędzi wirującego bąka, żeby widzowie usłyszeli szum, 
      a potem powiedział coś po japońsku. 

      - Lepiej niż zeszłej nocy - odparł Laney. 

      - Załatwiamy panu dostęp do danych dotyczących... naszego przyjaciela. To 
      skomplikowany proces, gdyż informacje zabezpieczano rozmaitymi metodami. 
      Nie korzystano z jednego systemu. Sposoby, jakimi chroniono jego 
      prywatność, są kompleksowo inkrementalne. 

      - Czy "nasz przyjaciel" o tym wie? 

      Cisza. Laney patrzył na wirującego bąka. Wyobraził sobie, jak Yamazaki 
      mruga oczami. 

      - Nie, nie wie. 

      - Nadal nie rozumiem, dla kogo naprawdę będę pracował. Dla niego? Dla 
      Blackwella? 

      - Pańskim pracodawcą jest Paragon-Asia Dataflow z Melbourne. Moim także. 

      - A co z Blackwellem? 

      - Blackwella zatrudnia prywatna korporacja, przez którą przechodzi znaczna 
      część przychodów naszego przyjaciela. W trakcie jego kariery zawodowej 
      stworzono strukturę mającą zoptymalizować ten przepływ i zminimalizować 
      straty. Ta struktura ma obecnie postać korporacji broniącej swoich praw. 

      - Zarząd - powiedział Laney. - Jego agenci przestraszyli się, ponieważ 
      wygląda na to, że może popełnić jakieś szaleństwo. Tak? 

      Purpurowo-żółty bąk zaczął lekko drgać, co po chwili nieuchronnie miało 
      spowodować jego zatrzymanie. 

      - Wciąż słabo orientuję się w świecie biznesu, panie Laney. Trudno mi 
      oceniać takie sprawy. 

      - Co miał na myśli Blackwell, mówiąc zeszłej nocy, że Rez chce poślubić 
      japońską dziewczynę, która nie istnieje? 

      - Idoru - powiedział Yamazaki. 

      - Co? 

      - Piosenkarka-idol. To Rei Toei. Ona jest sztuczną osobowością, zlepkiem 
      różnych cech, wytworem projektantów oprogramowania. Czymś podobnym do 
      tego, co w Hollywood nazywają "syntetykiem". 

      Laney zamknął oczy i po chwili otworzył. 

      - To jak może się z nią ożenić? 

      - Nie wiem - odrzekł Yamazaki - ale bardzo stanowczo stwierdził, że 
      zamierza to zrobić. 

      - A może mi pan powiedzieć, po co wynajęto pana? 

      - Początkowo chyba mieli nadzieję, że zdołam wyjaśnić im naturę idoru: co 
      czyni ją tak atrakcyjną dla widowni, a więc i dla niego. Myślę także, że - 
      podobnie jak Blackwell - nie są do końca przekonani, że nie jest to jakiś 
      spisek. Teraz chcą, żebym zapoznał pana z kulturowym tłem sytuacji. 

      - Kim oni są? 

      - Nie mogę powiedzieć nic więcej. 

      Bąk zaczął się chwiać. Laney dostrzegł cień lęku w oczach dziewczynki. 

      - Pan nie uważa, że to spisek? 

      - Spróbuję odpowiedzieć na pańskie pytania dziś wieczorem. Tymczasem, 
      zanim załatwimy dostęp do danych, proszę przejrzeć to... 

      - Hej! - zaprotestował Laney, gdy dziewczynkę zastąpiło nieznajome logo: 
      rysunek szczerzącego kły buldoga w kolczatce, siedzącego po muskularną 
      szyję w wielkiej misce z zupą. 

      - Dwa programy dokumentalne o Lo/Rez - wyjaśnił Yamazaki. - O Dog Soup, 
      niegdyś małej niezależnej wytwórni znajdującej się we wschodnim Taipei. 
      Oni wypuścili pierwsze nagrania zespołu. Lo/Rez wykupili potem Dog Soup i 
      wykorzystywali ją do produkcji mniej komercyjnych prac innych artystów. 

      Laney patrzył ponuro na szczerzącego kły buldoga, tęskniąc za dziewczynką 
      z kucykami. 

      - Robili programy dokumentalne o sobie? 

      - Ten materiał nie jest autoryzowany przez zespół. Nie został przygotowany 
      przez agentów Lo/Rez. 

      - No cóż, chyba należy się z tego cieszyć. 

      - Bardzo proszę - rzekł Yamazaki i rozłączył się. 

      Wirtualny obraz urósł, ukazując jeden z kolców na psiej obroży, który z 
      bliska okazał się piramidą z lśniącej stali. Zwierciadlane obłoki otoczyły 
      ostrosłup, a w polu widzenia przewinęła się informacja o zastrzeżonych 
      prawach autorskich do dzieła. Laney po chwili zorientował się, że program 
      składał się z oderwanych fragmentów różnych wypowiedzi podawanych do 
      wiadomości przez agentów artystycznych zespołu. 

      - Też mi dzieło - mruknął i poszedł do łazienki rozszyfrować przyciski 
      prysznica. 

      Zdołał ominąć sześć pierwszych minut, szorując zęby. Widział już takie 
      programy wideo, ale nigdy nie poświęcał im uwagi. Włożył białą hotelową 
      podomkę i powiedział sobie, że powinien spróbować. Yamazaki wyglądał na 
      takiego, który może go potem o to pytać. 

      Po co ludzie robią takie programy? Bez narracji, bez jakiejkolwiek 
      chronologii; niektóre fragmenty powtarzały się po kilka razy, z różną 
      prędkością... 

      W Los Angeles był cały, powszechnie dostępny, kanał nadający takie 
      programy i kręcone w domach wywiady, których gospodyniami były nagie 
      wiedźmy Encino, siedzące przed wielkimi obrazami bogini, namalowanymi w 
      garażu. Tyle że tamte dawały się oglądać. Podejrzewał, że powodem 
      tworzenia takich kawałków była potrzeba oddziaływania na media. Może było 
      to coś w rodzaju brodzenia w wodzie, prostej czynności, która dawała 
      chwilowe poczucie jedności z morzem. Jednak Laneyowi, który spędzał wiele 
      godzin, brnąc w odmętach danych, na jakich opiera się świat mediów, 
      wydawało się to beznadziejne. A także nużące, chociaż podejrzewał, że w 
      tym programie nuda została celowo wykorzystana jako środek oddziaływania. 

      W przeci wnym razie po co ktoś miałby zbierać i łączyć wszystkie te 
      kawałki o Lo i Rezie, chińskim gitarzyście i irlandzkim piosenkarzu, 
      plotących głupstwa w tuzinach różnych programów telewizyjnych, przeważnie 
      kręconych z myślą o przekładzie na inny język? Głównym motywem były 
      pozdrowienia. "Jesteśmy szczęśliwi, że jesteśmy we Władywostoku. 
      Słyszeliśmy, że macie nowe wielkie akwarium!", "Gratulujemy wam wolnych 
      wyborów i skutecznej akcji zwalczania dengi!", "Zawsze kochaliśmy 
      Londyn!", "Nowy Jorku, jesteś... pragmatyczny!" 

      Laney obejrzał resztki śniadania i pod stalową pokrywką znalazł nie 
      dojedzony kawałek brązowego tosta. W dzbanku została odrobina kawy. Wolał 
      nie zastanawiać się nad telefonem od Rydella, ani nad tym, co mogło go 
      czekać. A już myślał, że skończył ze Slitscanem, skończył z prawnikami... 

      - Singapurze, jesteś piękny! - powiedział Rez, a Lo zawtórował mu: - 
      Cześć, Miasto Lwa! 

      Podniósł pilota i spróbował szybkiego podglądu. Nic. Niemy obraz? Też nic. 
      Yamazaki puścił ten program specjalnie dla niego. Zastanawiał się, czy nie 
      wyłączyć konsoli, ale obawiał się, że zauważą. 

      Program nabierał tempa, cięcia następowały częściej, a całość zmieniła się 
      w jałowy, otępiający szum informacyjny. Uśmiech Reza nabrał złowrogiej 
      wymowy - jakby żył własnym życiem i pojawiał się, identyczny, na każdym 
      ujęciu. 

      Nagle wszystko umknęło w cień. Inne ujęcie, odblaski na rokokowych 
      złoceniach. Brzęk szkła. Obraz lekko spłaszczony. Laney znał to ze 
      Slitscanu: tak działały najmniejsze kamery, udające kwiatek w klapie. 

      Restauracja? Klub? Ktoś siedział naprzeciw kamery, za falangą zielonych 
      butelek. Półmrok i słaba rozdzielczość małej kamery uniemożliwiały 
      rozróżnienie rysów. Potem Rez pochylił się nad stołem i objęła go głębia 
      ostrości. Uniósł do kamery kieliszek czerwonego wina. 

      - Gdybyśmy kiedyś przestali mówić o muzyce, przemyśle i tym podobnych 
      rzeczach, pewnie powiedziałbym ci, że łatwiej pożądać i uwodzić dziesiątki 
      milionów obcych ludzi, niż przyjąć miłość i lojalność najbliższych osób. 

      Ktoś, jakaś kobieta, powiedziała coś po francusku. Laney odgadł, że to ona 
      miała kamerę. 

      - Spokojnie, Rozzer. Ona nie rozumie połowy tego, co mówisz. 

      Laney nachylił się do ekranu. Głos należał do Blackwella. 

      - Nie rozumie? - odparł Rez, znów nieostry. - A gdyby rozumiała, pewnie 
      opowiedziałbym jej o samotności wywołanej niezrozumieniem. A może tę 
      samotność wywołuje lęk przed tym, że ktoś nas zrozumie? 

      Obraz zastygł, ukazując rozmazaną twarz piosenkarza. Data i czas. Dwa lata 
      temu. Pojawiło się słowo "niezrozumienie". Zadzwonił telefon, 

      - Tak? 

      - Blackwell mówi, że uzyskał dostęp. Zmieniamy termin. Może pan zacząć już 
      teraz - powiedział Yamazaki. 

      - Doskonale - rzekł Laney. - Nie sądzę, abym daleko zaszedł z tym 
      pierwszym filmem. 

      - Rez poszukujący nowego znaczenia artyzmu? Nie ma obawy - streścimy go 
      panu później. 

      - Ulżyło mi - mruknął Laney. - Czy drugi jest choć trochę lepszy? 

      - Ma bardziej konwencjonalny układ. Obszerne wywiady, dane biograficzne, 
      BBC, sprzed trzech lat. 

      - Cudownie. 

      - Blackwell jest już w drodze do hotelu. Do widzenia. 




      14
      Tokijski oddział


      Miejsce spotkania stworzone przez oddział Mitsuko przypominał Chii 
      japońskie obrazy, które widziała podczas szkolnej wycieczki do muzeum w 
      Seattle: spod warstw starego lakieru zdawało się sączyć brązowawe światło. 
      W oddali stały poskręcane drzewa o konarach jak wąskie czarne kleksy. 
      Zmierzała razem z Mitsuko do drewnianego domku z wystającymi okapami, o 
      kształcie znanym z animacji. W takim domu przez mrok przemykali ninja, aby 
      zbudzić śpiącą bohaterkę i powiedzieć jej, że wszystko wygląda inaczej, 
      niż sądziła, a jej wuj sprzymierzył się ze złym władcą. W peryferyjnym 
      okienku sprawdziła swój wygląd i odrobinę wypełniła sobie wargi. 

      Zbliżając się do domku, zobaczyła, że wszystko zrobiono z klubowych 
      archiwów, tak że całe otoczenie było z materiałów o Lo/Rez. Najpierw 
      zauważało się to na ścianach z drewna i papieru, na których pojawiały się 
      i znikały fragmenty obrazów, przypadkowo, jak słońce przezierające przez 
      zasłonę liści. Kość policzkowa Reza i kawałek jego czarnych okularów; dłoń 
      Lo na gryfie gitary. Zmieniały się, zastępowane innymi, migotliwie jak 
      przelatujące ćmy, powiększone do granic rozdzielczości ekranu, do jądra 
      cyfrowej materii. Chia nie była pewna, czy taki efekt można osiągnąć 
      odpowiednim pakietem do obróbki fraktali, czy też należy posłużyć się 
      specjalnym komputerem. Jej Sandbender potrafił wyciągnąć podobną 
      rozdzielczość, ale głównie w demkach oprogramowania producenta. 

      Ściany rozsunęły się, gdy razem z Mitsuko, siedząc ze skrzyżowanymi 
      nogami, wleciały do środka. Zatrzymały się jednocześnie, nadal siedząc 
      około trzech cali nad tatami (której Chia wolała nie przyglądać się 
      dokładniej, gdyż zauważyła, że matę spleciono z migawek z koncertów - zbyt 
      rozpraszające). Miały ładne wejście. Mitsuko nosiła kimono i szeroki pas - 
      tradycyjny strój, jednak splot materiału ukazywał jakąś dyskretną 
      animację. Chia pojawiła się w tym czarnym komplecie Silke-Marie Kolb, 
      złożonym z bluzki i szortów, chociaż nienawidziła kupowania wirtualnych 
      ciuchów, których nawet nie pozwolą ci zatrzymać ani skopiować. Zapłaciła 
      za nie kartą Kelsey, co trochę poprawiło jej humor. 

      W środku czekało siedem dziewcząt, wszystkie w kimonach i unoszące się nad 
      tatami. Jedyną osobą siedzącą osobno, jakby u szczytu wyimaginowanego 
      stołu, był robot. Nie prawdziwy robot, lecz delikatna i chromowoskóra 
      postać, jak rtęć, której nadano formę dziewczyny. Jej twarz była gładka, o 
      słabo widocznych rysach, bez oczu, z dwoma prostymi rzędami otworów 
      zamiast ust. Miała przedstawiać Hiromi Ogawę i Chia natychmiast doszła do 
      wniosku, że prezeska chyba rzeczywiście ma nadwagę. 

      Po jej kimonie przepływały filmy z wywiadów udzielanych przez zespół. 

      Formalności trwały przez dłuższą chwilę, bo najwidoczniej każdy miał tu 
      jakiś tytuł, ale - poznawszy Hiromi - Chia nie próbowała ich zapamiętać, 
      ograniczając się do ukłonów w odpowiednich momentach. Nie podobało jej 
      się, że Hiromi na pierwszym spotkaniu pojawiła się w takiej postaci. 
      Uznała takie postępowanie za celową nieuprzejmość, podkreśloną jeszcze 
      przez perfekcyjnie przygotowane miejsce spotkania. 

      - Mamy zaszczyt powitać cię, Chio McKenzie. Nasz oddział niecierpliwie 
      oczekuje okazji, aby służyć ci wszelką pomocą. Jesteśmy dumni, mogąc być 
      częścią światowej rzeszy wielbicieli Lo/Rez, ich muzyki i sztuki. 

      - Dziękuję - powiedziała Chia i pozostała w przedłużającej się ciszy. 
      Mitsuko odchrząknęła. Oho, pomyślała Chia. Czas na przemowę. - Dziękuję 
      wam za gościnność. Jeśli któraś z was przyjedzie kiedyś do Stanów, 
      postaramy się zrewanżować. Jednak przede wszystkim dziękujemy wam za 
      pomoc, gdyż mój oddział jest głęboko zaniepokojony tą historią o Rezie 
      twierdzącym, że zamierza poślubić jakiś software, a ponieważ podobno 
      powiedział to, będąc tutaj, uznałyśmy... 

      Miała wrażenie, że trochę zbyt szybko zmierza do celu, co potwierdziło 
      kolejne chrząknięcie Mitsuko. 

      - Tak - powiedziała Hiromi Ogawa - jesteś mile widziana, a teraz Tomo 
      Oshima, historyk naszego oddziału, zaszczyci nas szczegółową i dokładną 
      relacją z dziejów naszego oddziału, opowie, w jaki sposób - ze skromnej 
      grupki oddanych fanek - stałyśmy się najaktywniejszym i najbardziej 
      oddanym oddziałem w Japonii. 

      Chia nie wierzyła własnym uszom. 

      Dziewczyna siedząca najbliżej Hiromi, na prawo od Chii, skłoniła się i 
      zaczęła recytować historię oddziału w najdrobniejszych szczegółach, co 
      Chia natychmiast uznała za potworne nudziarstwo. Dwie mieszkanki szkoły z 
      internatem, wierne i lojalne przyjaciółki, znalazły na wyprzedaży w 
      Akihabarze egzemplarz albumu Dog Soup. Wróciły z nim do szkoły, odegrały i 
      natychmiast zostały gorącymi wielbicielkami Lo/Rez. Ich koleżanki drwiły z 
      nich, a kiedyś nawet wykradły im cenną płytę i schowały ją... I tak dalej, 
      aż Chia miała ochotę wrzeszczeć, ale nie pozostawało jej nic innego, jak 
      siedzieć i czekać. Wywołała zegar i umieściła go na lustrzanej twarzy 
      robota, tam gdzie powinny być oczy. Nikt poza nią tego nie widział, a ona 
      poczuła się trochę lepiej. 

      Doszła już do pierwszego w Japonii krajowego zlotu miłośników Lo/Rez. Na 
      białych papierowych ścianach pojawiły się zdjęcia dziewczynek w dżinsach i 
      podkoszulkach. Piły coca-colę w jakimś pomieszczeniu hotelowym na lotnisku 
      w Osace, a w tle stało kilka osób, niewątpliwie rodziców. 

      Czterdzieści pięć minut później, według zegara umocowanego na pustej 
      metalowej twarzy Hiromi Ogawy, Tomo Oshima zakończyła: 

      - Doszłyśmy do chwili obecnej i historycznej wizyty Chii McKenzic, 
      przedstawicielki naszego siostrzanego oddziału z Seattle w stanie 
      Waszyngton. A teraz mam nadzieję, że zaszczyci nas opowieścią o swoim 
      oddziale, jego powstaniu i działaniach podjętych dla uczczenia muzyki 
      Lo/Rez... 

      Rozległy się krótkie oklaski. Chia nie przyłączyła się do nich, nie 
      wiedząc, czy są przeznaczone dla niej czy dla Tomo Oshimy. 

      - Przykro mi - powiedziała. - Nasza historyczka zebrała te dane, ale 
      zostały skasowane, kiedy przepuścili mój komputer przez ten wielki skaner 
      na lotnisku. 

      - Wszystkim nam przykro to słyszeć - powiedziała srebrna postać. - To 
      fatalnie. 

      - Taak - powiedziała Chia - ale chyba dzięki temu mamy więcej czasu na 
      rozmowę o tym, co mnie tu sprowadza, prawda? 

      - Chciałyśmy... 

      - Pomóc nam zrozumieć tę historię Lo/Rez, tak? Wiemy. Cieszymy się z tego. 
      Ponieważ wszystkie zaniepokoiłyśmy się tą plotką. A wygląda na to, że 
      zrodziła się tutaj, a ta Rei Toei jest miejscowym produktem, więc jeśli 
      ktoś może nam powiedzieć, o co chodzi, to tylko wy. 

      Srebrny robot nic nie powiedział. Jego twarz była nadal pozbawiona wyrazu, 
      ale Chia na wszelki wypadek usunęła z niej zegar. 

      - Dlatego tu jestem. Aby dowiedzieć się, czy naprawdę chce ją poślubić. 

      Wyczuła ogólne zmieszanie. Sześć dziewcząt wpatrywało się w obrazki na 
      tatami, unikając jej spojrzenia. Miała ochotę zerknąć na Mitsuko, lecz 
      byłoby to zbyt ostentacyjne. 

      - Jesteśmy oficjalnym oddziałem - powiedziała Hiromi. - Mamy zaszczyt 
      blisko współpracować z rzeczywistym personelem zespołu. Ich rzecznicy 
      również niepokoją się wspomnianą przez ciebie pogłoską i zażądali, żebyśmy 
      pomogli im zapobiec dalszemu jej rozpowszechnianiu. 

      - Rozpowszechnianiu? Od tygodnia jest w sieci! 

      - To tylko plotka. 

      - Zatem powinni ją zdementować. 

      - Miałoby to wprost przeciwny skutek. 

      - Korespondentka przekazała wiadomość, że Rez oznajmił, iż zakochał się w 
      Rei Toei i zamierza ją poślubić. Zamieściła długi cytat. 

      Chia nabierała przekonania, że coś tu zdecydowanie jest nie w porządku. 
      Nie po to przeleciała taki kawał drogi: Równie dobrze mogła teraz siedzieć 
      w swojej sypialni w Seattle. 

      - Przypuszczamy, że ta wiadomość to bujda. Nie byłaby pierwszą. 

      - Przypuszczacie? A więc nie macie pewności? 

      - Nasze źródła w organizacji zapewniają, że nie ma powodu do obaw. 

      - Akurat - powiedziała Chia. 

      - Sugerujesz, że personel Lo/Rez nas okłamuje? 

      - Słuchajcie - powiedziała Chia - jestem za tym zespołem tak samo jak wy. 
      Przecież przeleciałam taki kawał świata. Jednak ludzie, którzy dla nich 
      pracują, są tylko ludźmi. Jeśli Rez któregoś wieczoru idzie do klubu, 
      bierze mikrofon i oznajmia, że zakochał się w tej idoru, a potem 
      przysięga, że się z nią ożeni, jego agenci muszą powiedzieć to, co uważają 
      za stosowne. 

      - Przecież nie masz żadnego dowodu, że to się zdarzyło. Tylko anonimową 
      wiadomość, podobno zapis z klubu w Shinjuku. 

      - "Monkey Boxing". Sprawdziliśmy - jest taki. 

      - Naprawdę? Może powinnaś tam pójść. 

      - Dlaczego? 

      - Nie ma już klubu "Monkey Boxing". 

      - Nie ma? 

      - Kluby w Shinjuku mają niezwykle krótki żywot. Nie ma tam "Monkey 
      Boxing". 

      Przekład Sandbendera nie zatarł złośliwej satysfakcji w głosie Hiromi. 
      Chia patrzyła na gładką srebrzystą twarz. Wredna suka. Co robić? Co na 
      miejscu Chii zrobiłaby Zona Rosa? Coś symbolicznie gwałtownego, 
      zdecydowała Chia. Ale to nie było w jej stylu. 

      - Dziękuję - powiedziała. - Chcieliśmy tylko upewnić się, że to nie miało 
      miejsca. Przepraszam, że tak zwaliłam się wam na głowę, ale musieliśmy 
      mieć pewność. Jeśli twierdzicie, że nic takiego się nie zdarzyło, 
      akceptujemy to. Wszystkim nam leży na sercu dobro Reza i reszty zespołu, a 
      wiemy, że wam też. 

      Chia zakończyła przemowę ukłonem, który zaskoczył Hiromi. Teraz ona 
      zastanawiała się przez chwilę. Nie spodziewała się, że Chia tak łatwo 
      ustąpi. 

      - Naszym przyjaciołom z organizacji Lo/Rez bardzo zależy, żeby ta 
      bezsensowna plotka nie wpłynęła na publiczny wizerunek Reza. Zdajecie 
      sobie sprawę, że zawsze próbowano przedstawiać go jako najbardziej 
      kreatywnego, ale najmniej zrównoważonego członka zespołu. 

      Przynajmniej to ostatnie stwierdzenie było prawdą, chociaż 
      niezrównoważenie Reza było bardzo umiarkowane w porównaniu z większością 
      idoli popkultury poprzedniego pokolenia. Nigdy nie został aresztowany, nie 
      spędził ani jednej nocy w więzieniu. Mimo wszystko to on mógł napytać 
      sobie jakichś kłopotów. Było to częścią jego uroku. 

      - Jasne - przytaknęła Chia, podejmując grę, ciesząc się niepokojem, jaki 
      obudziła w Hiromi. - I próbują zrobić z Lo nudnego techno, typowego 
      praktyka, ale my wiemy, że to też nieprawda. 

      Dołączyła do tego uśmiech. 

      - Tak, oczywiście. A więc jesteś zadowolona? Wyjaśnisz waszemu oddziałowi, 
      że ktoś zrobił sobie kiepski żart i z Rezem jest wszystko w porządku? 

      - Skoro tak twierdzisz - odparła Chia - oczywiście. A skoro sprawa jest 
      zamknięta, to muszę jeszcze zabić trochę czasu w Japonii. 

      - Zabić? 

      - Idiom-wyjaśniła Chia. - Mam trzy dni wolnego. Mitsuko mówi, że powinnam 
      zobaczyć Kioto. 

      - Kioto jest bardzo piękne... 

      - Zaraz ruszam - powiedziała Chia. - Dzięki za stworzenie tego miejsca na 
      spotkanie. Jest naprawdę świetne i jeśli je zachowacie, chętnie odwiedzimy 
      je z resztą naszego oddziału. Może po moim powrocie do Seattle wszystkie 
      powinniśmy się tu spotkać i zaprezentować nasze oddziały. 

      - Tak... 

      Hiromi zdecydowanie nie wiedziała, jak ma rozumieć słowa Chii. 

      Pomartw się trochę, pomyślała Chia. 




      - Wiedziałaś - powiedziała Chia. - Wiedziałaś, że ona tak postąpi. 

      Mitsuko zaczerwieniła się. Wbiła wzrok w podłogę, trzymając na kolanach 
      komputer. 

      - Przepraszam. To była jej decyzja. 

      - Dotarli do niej, prawda? Powiedzieli, żeby się mnie pozbyła, wyciszyła 
      sprawę. 

      - Ona osobiście kontaktuje się w ludźmi Lo/Rez. To jeden z przywilejów jej 
      pozycji. 

      Chia nadal była w rękawicach. 

      - Muszę teraz porozmawiać z moim oddziałem. Możesz na kilka minut zostawić 
      mnie samą? 

      Było jej żal Mitsuko, lecz wciąż nie mogła się uspokoić. 

      - Nie złoszczę się na ciebie. 

      - Zaparzę herbatę - powiedziała Mitsuko. 

      Kiedy zamknęła za sobą drzwi, Chia sprawdziła, czy Sandbender jest wciąż 
      podłączony, znów założyła gogle i wybrała główną siedzibę oddziału w 
      Seattle. 

      Nie połączyła się. Zona Rosa tylko czekała, żeby ją odciąć. 




      15
      Akihabara


      Nisko wisząca, szara chmura zasnuwająca brudnoszare miasto. Nowe budynki, 
      widoczne chwilami przez niewielkie, przydymione, zasłonięte firankami okna 
      limuzyny. 

      Minęli ogłoszenie Apple Shires - brukowaną uliczkę wiodącą do 
      holograficznie realistycznego przedszkola, w którym śpiewały i tańczyły 
      uśmiechnięte butelki soku. Laney znów odczuwał skutki różnicy czasów, 
      nieco łagodniejsze, lecz nadal bardzo dokuczliwe. Coś w rodzaju połączenia 
      dotkliwego poczucia winy i wrażenia fizycznego oderwania od własnego 
      ciała, jakby sygnały docierały do sensorów za późno, po zbyt długiej 
      podróży przez jakiś inny kraj, którego nigdy nie odwiedził. 

      - Myślałem, że skończyliśmy z tym, kiedy pozbyliśmy się tych syberyjskich 
      neuropatów - rzekł Blackwell. Był ubrany na czarno, co trochę go 
      wyszczuplało. Nosił miękki, podobny do kitla strój z bardzo czarnego 
      dżinsu, z licznymi kieszeniami wokół szerokiego rąbka. Lancy uznał, że ten 
      wygląda jak jakaś średniowieczna japońska szata. - Porąbani jak wołowina. 
      Załapał to podczas trasy po stanach Kombinatu. 

      - Neuropaci? 

      - Napychali Rezowi głowę śmieciem. Kiedy rusza w trasę, jest podatny na 
      wpływy. Połączenie stresu i nudy. Wszystkie miasta zaczynają wyglądać tak 
      samo. Jeden hotel po drugim. To syndrom, nic innego. 

      - Dokąd jedziemy? 

      - Akihabara. 

      - Co? 

      - Tam jedziemy. - Blackwell spojrzał na ogromny, skomplikowany chronometr 
      na stalowej bransolecie, który wyglądał tak, jakby mógł dodatkowo służyć 
      za kastet. - Dopiero po miesiącu pozwolili mi spróbować zrobić to, co 
      trzeba. Potem zabraliśmy go do kliniki w Paryżu, a oni powiedzieli nam, że 
      to, czym nakarmili go ci dranie, zupełnie popieprzyło mu układ hormonalny. 
      W końcu wyprostowali go, ale to w ogóle nie powinno się było zdarzyć. 

      - Ale pozbyłeś się ich? 

      Laney nie miał pojęcia, o czym Blackwell mówi, ale starał się podtrzymać 
      rozmowę. 

      - Powiedziałem im, że zamierzam przepchnąć ich głowami naprzód przez małą 
      maszynkę do mielenia gałęzi, którą kupiłem na wszelki wypadek - odparł 
      Blackwell. - Nie musiałem. Wy starczyło, że im ją pokazałem. Pozbyliśmy 
      się drani bez większych kłopotów. 

      Laney spojrzał na tył głowy szofera. Umieszczona po prawej stronie 
      kierownica niepokoiła go. Wciąż miał wrażenie, że nikt nie prowadzi 
      samochodu. 

      - Mówisz, że od jak dawna pracujesz dla zespołu? 

      - Pięć lat. 

      Laney przypomniał sobie wideo. Głos Blackwella w półmroku klubu. Dwa lata 
      temu. 

      - Dokąd jedziemy? 

      - Wkrótce będziemy na miejscu. 

      Wjechali w dzielnicę węższych uliczek, bezkształtnych, dziwnie 
      zaniedbanych budynków pokrytych wygaszonymi, nieczynnymi reklamami. 
      Ogromna różnorodność nie znanych Laneyowi mediów. Kilka budynków nosiło 
      ślady uszkodzeń po trzęsieniu ziemi. Z pionowych szczelin w fasadzie 
      jednego gmachu wystawały spore kule jakiejś brązowawej, szklistej 
      substancji, nadając mu wygląd tandetnej zabawki, kiepsko naprawionej przez 
      niezręcznego olbrzyma. Limuzyna zatrzymała się przy krawężniku. 

      - "Elektryczne Miasto" - oznajmił Blackwell. - Wezwę cię - powiedział do 
      kierowcy, który bynajmniej nie pojapońsku kiwnął głową. Blackwell otworzył 
      drzwi i wysiadł z taką samą niespodziewaną gracją, jaką Laney zauważył u 
      niego wcześniej. Samochód lekko podskoczył, uwolniony od ciężaru. Laney, 
      przesuwając się po szarym welurze siedzenia, czuł się zmęczony i 
      odrętwiały. 

      - Nie wiem czemu, ale oczekiwałem czegoś elegantszego - powiedział do 
      Blackwella. Mówił prawdę. 

      - To przestań oczekiwać - poradził Blackwell. 

      W budynku ze szczelinami i brązowymi grudami żywicowatego spoiwa weszli w 
      morze białego i pastelowego sprzętu gospodarstwa domowego. Sufit był 
      niski, pokryty prowizorycznie położonymi rurami i przewodami. Laney 
      poszedł za Blackwellem głównym przejściem. W bocznych przejściach stały 
      jakieś postacie, ale nie mógł stwierdzić, czy to sprzedawcy, czy też 
      klienci. 

      Na końcu pomieszczenia zgrzytały staromodne ruchome schody, prostolinijne 
      stalowe zęby na krawędzi każdego unoszącego się stopnia były starte, jasne 
      i ostre. Blackwell szedł dalej. Lewitował przed Laneyem, pnąc się w górę, 
      jakby bez najmniejszego wysiłku. Laney z trudem dotrzymywał mu kroku. 

      Wjechali na pierwsze piętro, na którym znajdował się bardziej zróżnicowany 
      zestaw towarów: ścienne monitory, konsole grzejne, zautomatyzowane fotele 
      z modułami do masażu, sterczącymi z oparć niczym łby olbrzymich 
      mechanicznych czerwi. 

      Szedł wzdłuż przejścia zastawionego pudłami z falistego plastiku, za 
      Blackwellem. który wepchnął poorane bliznami ręce w kieszenie kitla w 
      stylu ninja. W labirynt jaskrawoniebieskich plastikowych płacht, 
      zwisających z rur nad głową. Nieznane przyrządy. Pogięty termos robotnika, 
      stojący na czerwonej skrzynce narzędziowej, rozstawionej na aluminiowych 
      kozłach. Blackwell przytrzymał ostatnią płachtę. Laney schylił głowę i 
      wszedł. 

      - Trzymamy port otwarty już od godziny, Blackwell - powiedział ktoś. - Nie 
      jest to łatwe. 

      Blackwell puścił niebieski plastik, który zasłonił przejście. 

      - Musiałem odebrać go z hotelu. 

      Pomieszczenie, z trzech stron przegrodzone niebieskim plastikiem, było 
      dwukrotnie większe od pokoju Laneya w hotelu, ale znacznie bardziej 
      zagracone. Zgromadzono tu mnóstwo sprzętu: kilka czarnych konsoli 
      połączonych kablami stało wśród białych wydm styropianowych opakowań, 
      porozrywanego plastiku i pomiętych płacht folii. Obok czekali dwaj 
      mężczyźni i kobieta. To ona powitała Blackwella. Laney ruszył naprzód, 
      brnąc po kostki w opakowaniach, które piszczały i trzeszczały pod 
      podeszwami jego butów. Blackwell kopnął styropian. 

      - Mogliście to uprzątnąć. 

      - Nie jesteśmy sprzątaczkami - powiedziała kobieta. Po akcencie Laney 
      domyślał się, że pochodziła z północnej Kalifornii. Miała krótkie brązowe 
      włosy przycięte w grzywkę i trochę przypominała mu kwantów pracujących dla 
      Slitscanu. Tak jak dwaj mężczyźni, Japończyk i rudowłosy, nosiła dżinsy i 
      nylonową wiatrówkę. 

      - Cholerna robota w tak krótkim czasie - powiedział rudzielec. 

      - W żadnym czasie - poprawił drugi, zdecydowanie z Kalifornii. Włosy miał 
      ściągnięte do tyłu i zawiązane wysoko w samurajski kucyk. 

      - Za to wam płacą - powiedział Blackwell. 

      - Płacą nam za trasy - rzekł rudy. 

      - Jeśli chcesz jeszcze kiedyś pojechać w trasę, to lepiej postaraj się, 
      żeby to działało. 

      Blackwell spojrzał na połączone konsole. Pod przeciwległą ścianą Laney 
      dostrzegł składany plastikowy stolik. Stał tam szary komputer, obok leżał 
      hełm. Do najbliższej konsoli biegły dziwne kable: płaskie wielobarwne 
      wstęgi przewodów. Ściana za nimi była oblepiona starymi reklamami. Tuż za 
      różowym stolikiem widniało kobiece oko szerokości jarda, z laserowo 
      wydrukowaną źrenicą wielkości głowy Laneya. 

      Podszedł do stołu, szurając nogami po styropianie jak narciarz na 
      śladówkach. 

      - Do roboty - mruknął. - Zobaczymy, co tu macie. 




      16
      Zona


      Zona Rosa miała kryjówkę, krainę wyciętą z czegoś, co kiedyś było stroną 
      webową pewnej korporacji. Dolina była usiana zrujnowanymi basenami, 
      porośniętymi kaktusami i czerwonymi kwiatami ciemiernika. Na mozaice 
      potrzaskanych płytek rozsiadły się hieroglify jaszczurek. W tej dolinie 
      nie było żadnych domów, chociaż fragmenty zwalonego muru rzucały cień, 
      podobnie jak rdzewiejące prostokąty blachy falistej, przybitej do 
      pochylonych drewnianych słupków. Gdzieniegdzie pozostały popioły po 
      ogniskach. 

      Tu zawsze był wieczór. 

      - Zona? 

      - Ktoś próbuje cię znaleźć. 

      Zona w tej postrzępionej skórzanej kurtce, narzuconej na biały 
      podkoszulek. W tym miejscu ukazywała się jako szybki kolaż z fragmentów 
      różnych filmów, programów, meksykańskich gazet: czarne oczy, azteckie 
      kości policzkowe, trochę śladów po trądziku, czarne włosy snujące się jak 
      dym. Utrzymywała niską rozdzielczość zawsze lekko nieostrego obrazu. 

      - Moja matka? 

      - Nie. Ktoś z możliwościami. Ktoś, kto wie, że jesteś w Tokio. - Wąskie 
      noski czarnych butów były pokryte kurzem doliny. Wzdłuż zewnętrznych szwów 
      jej wyblakłych czarnych dżinsów, od talii do kostek, biegły mosiężne zamki 
      błyskawiczne. - Dlaczego jesteś tak ubrana? 

      Chia przypomniała sobie, że wciąż prezentuje się w stroju Silke-Marie 
      Kolb. 

      - Byłam na spotkaniu. Bardzo formalnym. Totalne nudziarstwo. Kupiłam ten 
      ciuch na kartę kredytową Kelsey. 

      - Gdzie byłaś podłączona, kiedy za niego płaciłaś? 

      - Tu, gdzie teraz. U Mitsuko. 

      Zona zmarszczyła brwi. 

      - Co jeszcze kupowałaś? 

      - Nic. 

      - Nic? 

      - Bilet metra. 

      Zona pstryknęła palcami i spod kamienia wyskoczyła jaszczurka. Wbiegła po 
      jej nodze i na wyciągniętą dłoń. Kiedy Zona pogłaskała ją palcami drugiej 
      ręki, zwierzę zmieniło kolor ciała. Poklepała ją po łbie i jaszczurka 
      zbiegła z powrotem, znikając za pogiętym płatem blaszanego pokrycia dachu. 


      - Kelsey przestraszyła się tak bardzo, że przyszła do mnie. 

      - Czego się przestraszyła? 

      - Ktoś skontaktował się z nią w sprawie twojego biletu. Próbowali dotrzeć 
      do jej ojca, ponieważ kod wykorzystany przy zakupie należał do niego. On 
      jest w podróży, więc rozmawiali z Kelsey. Myślę, że jej grozili. 

      - Czym? 

      - Nie wiem. Ale podała im twoje nazwisko i numer karty. 

      Chia pomyślała o Maryalice i Eddiem. 

      Zona Rosa wyjęła z kieszeni kurtki nóż i przysiadła na kawałku różowej 
      skały. W płytkiej głębi plastikowej rękojeści noża tańczyły złote smoki. 
      Nacisnęła stalowy guzik i wyskoczyło ostrze z wygrawerowanym smokiem, 
      zębate i bezlitosne. 

      - Ona nie ma jaj, ta twoja Kelsey. 

      - To nie jest moja Kelsey, Zono. 

      Zona podniosła kawałek zielonej gałęzi i zaczęła strugać je ostrzem 
      sprężynowego noża. 

      - W moim świecie nie przetrwałaby godziny. 

      Podczas poprzedniej wizyty opowiadała Chii historie o wojnie ze 
      Szczurzycami, o zawziętych bitwach toczonych na zaśmieconych placach zabaw 
      i zrujnowanych parkingach ogromnych osiedli. Jak zaczęła się ta wojna? O 
      co? Zona nigdy nie mówiła. 

      - Ja też. 

      - A więc kto cię szuka? 

      - Mogłaby to być moja matka, gdyby wiedziała, gdzie jestem... 

      - To nie twoja matka tak nastraszyła Kelsey. 

      - Gdyby ktoś znał numer mojego miejsca w samolocie, mógł sprawdzić numer 
      biletu i dowiedzieć się, kto go kupił, no nie? 

      - Mając pewne możliwości, tak. Ale jest to nielegalne. 

      - Potem zwrócili się do Kelsey... 

      - A zatem mieli dostęp do plików stałych pasażerów Air Magellan, co 
      świadczy o naprawdę dużych możliwościach. 

      - W samolocie spotkałam kobietę... usiadła obok mnie. Potem musiałam nieść 
      jej walizkę, a ona i jej chłopak podwieźli mnie do Tokio... 

      - Niosłaś jej walizkę? 

      - Tak. 

      - Opowiedz mi o tym. Wszystko. Kiedy po raz pierwszy zobaczyłaś tę 
      kobietę? 

      - Na lotnisku SeaTac. Pobierali nieinwazyjnie próbki DNA i zobaczyłam, że 
      zrobiła coś dziwnego... 

      Chia zaczęła opowiadać o Maryalice i wszystkim, a Zona Rosa siedziała i 
      strugała gałązkę, marszcząc brwi. 

      - Pieprzyć twoją matkę - powiedziała Zona Rosa, kiedy Chia skończyła 
      opowieść. Przekład nadał tym słowom ton zdumienia lub niesmaku. 

      - Co? - zdziwiła się. 

      Zona spojrzała na nią znad ostruganego patyka. 

      - To idiom. Idioma. Bardzo bogaty znaczeniowo i skomplikowany. Nie ma nic 
      wspólnego z twoją matką. 

      Opuściła gałązkę i zrobiła coś z nożem, który trzykrotnie szczęknął, 
      chowając ostrze. Ta sama jaszczurka przemknęła po wąskiej skalnej 
      półeczce, tak mocno do niej przywierając, że wydawała się dwuwymiarowa. 
      Zona podniosła zwierzątko i pogłaskała je, włączając inny zestaw kolorów. 

      - Co robisz? 

      - Wzmacniam kodowanie - odparła Zona i położyła jaszczurkę na klapie 
      kurtki, gdzie stworzonko przywarło jak broszka, ze ślepkami jak kuleczki 
      onyksu. - Ktoś cię szuka. Może już cię znalazł. Musimy mieć pewność, że 
      możemy bezpiecznie rozmawiać. 

      - Ona ci w tym pomoże? 

      Jaszczurka poruszyła łebkiem. 

      - Może. Jest nowa. Jednak te są lepsze. 

      Wskazała coś patykiem. Chia wpatrzyła się w ciemniejące niebo, czarne 
      chmury zabarwione strugami różowego zachodu. Wydało jej się, że wysoko 
      dostrzegła łopoczące skrzydła. Coś leciało. Wielkie. Na pewno nie 
      samoloty. Zaraz zniknęły. 

      - W waszym kraju są nielegalne. Kolumbijskie. Z informatycznego raju. - 
      Zona oparła zaostrzony koniec patyka o ziemię i zaczęła obracać go w prawo 
      i w lewo, pocierając dłońmi. Chia widziała kiedyś, jak królik ze starej 
      kreskówki rozniecał w ten sposób ogień. 

      - Jesteś idiotką. 

      - Dlaczego? 

      - Przeniosłaś ten bagaż przez cło? Obcej osobie? 

      - Tak... 

      - Idiotka! 

      - Wcale nie. 

      - To była przemytniczka. Jesteś beznadziejnie naiwna. 

      Przecież sama mnie tam posłałaś, pomyślała Chia i nagle zebrało jej się na 
      płacz. 

      - A dlaczego mnie szukają? 

      Zona wzruszyła ramionami. 

      - U nas ostrożny przemytnik nie puściłby muła... 

      Coś srebrzystego i zimnego poruszyło się w brzuchu Chii, przynosząc ze 
      sobą niechciane wspomnienie toalety w "Whiskey Clone" i rogu jakiegoś 
      nieznanego przedmiotu. W jej torbie. Wepchnięty między podkoszulki. Kiedy 
      jednym z nich wycierała ręce... 

      - Muszę kończyć. Mitsuko zaraz wróci z herbatą... - powiedziała zbyt 
      szybko, połykając słowa. 

      - Kończyć? Zwariowałaś? Musimy... 

      - Przepraszam. Cześć. 

      Zdjęta gogle i odpięła rękawice. 

      Torba stała tam, gdzie ją zostawiła. 




      17
      Ściany


      - Nie mieliśmy czasu zrobić tego, jak należy - powiedziała kobieta, 
      podając Laneyowi hełm. Siedział na małym krzesełku z różowego plastiku, 
      dopasowanym kolorem do stolika. - Jeżeli w ogóle można zrobić to jak 
      należy. 

      - Do niektórych zasobów nie mogliśmy uzyskać dostępu - powiedział 
      Amerykano-Japończyk z kucykiem. - Blackwell mówił, że ma pan doświadczenie 
      z osobistościami. 

      - Z aktorami - odparł Laney. - Muzykami, politykami... 

      - Zapewne to będzie nieco inne. Większe. O kilka rzędów wielkości. 

      - Do czego nie możecie dotrzeć? - spytał Laney, nakładając hełm. 

      - Nie wiemy - usłyszał głos kobiety. - Kiedy tam wejdziesz, ocenisz skalę 
      wszystkiego. Te luki mogą dotyczyć księgowości, podatków, kontraktów... My 
      jesteśmy tylko technikami. Ma innych ludzi, którym płaci, żeby pilnowali 
      jego spraw. 

      - To dlaczego nie zwrócicie się do nich? - zapytał Laney. 

      Dłoń Blackwella opadła jak worek cementu na jego ramię. 

      - Porozmawiamy o tym później. Teraz wejdź tam i rozejrzyj się. Za to ci 
      płacimy, no nie? 




      Tydzień po śmierci Alison Shires Laney wykorzystał konto "Braku kontroli" 
      w DatAmerica do ponownego przeszukania jej osobistych danych. Punkt 
      węzłowy zniknął, a pliki uległy pewnej subtelnej redukcji. Nie tyle 
      skurczyły się, ile oczyściły, zwinęły. 

      Jednak największa różnica polegała na tym, że Alison przestała generować 
      dane. Zanikła wszelka aktywność kredytowa. Zamknięto nawet jej konto w 
      Upful Groupvine. Kiedy spisano jej ruchomości i zakończono różne sprawy 
      zawodowe, dane przybrały uporządkowaną postać. Laneyowi przywodziło to na 
      myśl nieboszczyka w nowym pogrzebowym ubraniu, trumny i nagrobki, długie 
      proste aleje cmentarzy z czasów, kiedy zmarłych było stać na własny 
      kawałek ziemi. 

      Punkt węzłowy utworzył się tam, gdzie żyła, kiedy żyła w chaotycznym, 
      nieustannie rozbudowującym się interfejsie ze zwyczajnym, a jednak 
      nieskończenie złożonym światem. Teraz ten interfejs przestał istnieć. 

      Zajrzał, ale tylko przelotnie i bardzo ostrożnie, sprawdzając, czy jej 
      aktor podjął jakieś próby uporządkowania danych. Nie znalazł żadnych 
      widocznych śladów, ale podejrzewał, że "Brak kontroli" obserwuje to 
      znacznie uważniej. 

      Jej dane były zupełnie statyczne. Dostrzegł tylko niewielkie, metodyczne 
      zmiany w ich jądrze, najwidoczniej związane z prawnym mechanizmem 
      rozdysponowania jej ruchomości. 




      Katalog ze spisem mebli w sypialni pensjonatu w Irlandii. Podkatalog 
      produktów znajdujących się w siedemnastowiecznej orzechowej komodzie obok 
      łóżka: szczoteczka i pasta do zębów, proszki przeciwbólowe, tampony, 
      brzytwa, żel do golenia. Ktoś sprawdzał je okresowo, robiąc 
      inwentaryzację. (Ostatni gość zabrał żel, ale zostawił brzytwę). W 
      pierwszym katalogu była dobra austriacka lornetka na trójnogu, służąca 
      również jako cyfrowa kamera. 

      Laney wszedł do jej pamięci i odkrył, że z funkcji zapisu korzystano 
      dokładnie jeden raz, w dniu, gdy aktywowano gwarancję producenta. 
      Gwarancja upłynęła dwa miesiące temu, a jedynym nagraniem był widok z 
      otoczonego białą balustradą balkonu na morze, prawdopodobnie na wybrzeżu 
      Irlandii. Ukazywało nieoczekiwaną w tym miejscu palmę, kawałek płotu z 
      siatki, tory z parą matowobłyszczących szyn, rozległą szarawobrązową 
      plażę, a za nią szarosrebrne morze. Bliżej morza, częściowo obcięty przez 
      skraj kadru, wyłaniał się jakby niski kamienny fort, w kształcie uciętej 
      wieży. Jej kamienie miały barwę piasku. 

      Laney próbował wyjść z sypialni i z pensjonatu. Nagle znalazł sporządzony 
      z archeologiczną precyzją opis odrestaurowania pięciu ogromnych pieców 
      kaflowych w jakimś apartamencie w Sztokholmie. Wyglądały jak olbrzymie 
      figurki szachowe, ceglane wieże pokryte starannie glazurowanymi, bogato 
      rzeźbionymi kafelkami. Miały wysokość ponad czterech metrów i na każdym z 
      nich bez trudu stanęłoby kilka osób. Raport opisywał, jak ponumerowano, 
      rozebrano, oczyszczono, odnowiono i ponownie złożono, cegła po cegle, 
      każdy z pieców. Laney nie zdołał wejść do apartamentu, lecz rozmiary 
      pieców pozwalały przypuszczać, że mieszkanie było bardzo duże. Kliknął na 
      koniec raportu i zauważył ostateczny koszt operacji: po aktualnym kursie 
      dawało to sumę kilkakrotnie przekraczającą jego roczne uposażenie w 
      Slitscanie. 

      Kliknął ponownie, przewijając wstecz, usiłując spojrzeć szerzej, dostrzec 
      ogólny sens, lecz napotkał tylko mur drobiazgowych informacji i 
      przypomniał sobie Alison Shires oraz punkt węzłowy zapowiadający jej 
      śmierć. 




      - Palą się światła - rzekł Laney, zdejmując hełm - ale nikogo nie ma w 
      domu. 

      Spojrzał na zegar komputera: spędził tam nieco ponad dwadzieścia minut. 
      Blackwell posłał mu kwaśne spojrzenie, siedząc na wyprodukowanej na 
      wtryskarce skrzyni, jak czarno odziany Budda. Blizny na jego czole ułożyły 
      się w nowy wzór, wyrażający troskę. Trojka techników patrzyła z 
      wystudiowaną obojętnością, trzymając ręce w kieszeniach identycznych 
      kurtek. 

      - No i jak? - zapytał Blackwell. 

      - Sam nie wiem - odrzekł Laney. - Nie wygląda, żeby on robił cokolwiek, 

      - To u niego najzupełniej normalne, cholera - stwierdził Blackwell. - 
      Wiedziałbyś o tym, gdybyś zajmował się jego cholerną ochroną! 

      - No dobrze - powiedział Laney - a więc gdzie jadł śniadanie? 

      Blackwell zrobił niewyraźną minę. 

      - W swoim apartamencie. 

      - Gdzie jest ten apartament? 

      - W hotelu "Imperial" - odparł Blackwell i groźnie spojrzał na techników. 

      - A dokładnie gdzie? 

      - Tutaj. W cholernym Tokio. 

      - Tu? On jest w Tokio? 

      - Wy wszyscy - warknął Blackwell - wyjść! 

      Kobieta o ciemnoblond włosach wzruszyła ramionami okrytymi nylonową kurtką 
      i ze spuszczoną głową ruszyła po styropianie, a pozostali dwaj za nią. 
      Kiedy zniknęli za płachtą, Blackwell podniósł się ze skrzynki. 

      - Nie myśl, że możesz mnie nabierać... 

      - Mówię ci, że według mnie to się nie uda. Waszego człowieka tam nie ma. 

      - To jego cholerna sprawa. 

      - Jak zapłacił za śniadanie? 

      - Dopisane do rachunku. 

      - Wynajął pokój na własne nazwisko? 

      - Oczywiście, że nie. 

      - A jeśli zechce coś kupić w ciągu dnia? 

      - Ktoś to za niego zrobi, no nie? 

      - I czym zapłaci? 

      - Kartą. 

      - Nie na jego nazwisko. 

      - Zgadza się. 

      - A więc jeśli ktoś sprawdzi dane transakcji, w żaden sposób nie zdoła jej 
      powiązać z jego osobą, prawda? 

      - Nie. 

      - Ponieważ dobrze wykonujesz swoją robotę, mam rację? 

      - Tak. 

      - A więc on jest niewidzialny. Przynajmniej dla mnie. Nie ma go tam. Nie 
      mogę zrobić tego, za co mi płacicie. To niemożliwe. 

      - A co z resztą? 

      Laney położył hełm na klawiaturze. 

      - To nie osoba. To korporacja. 

      - Przecież masz wszystko! Jego cholerne domy! Jego mieszkania! Wiesz, 
      gdzie ogrodnicy posadzili kwiaty na cholernym skalniaku! Wiesz wszystko! 

      - Nie wiem, kim on jest. Nie mogę dowiedzieć się tego z tych danych. On 
      nie pozostawia śladów tworzących wzory, jakich potrzebuję, 

      Blackwell wessał górną wargę i trzymał ją tak przez chwilę. Laney słyszał, 
      jak klika sztucznymi zębami. 

      - Muszę wiedzieć, kim on naprawdę jest. 

      Jego warga była teraz czerwona i wilgotna. 

      - Chryste - mruknął Blackwell. - To ci dopiero. 

      - Muszę się z nim spotkać. 

      Blackwell otarł usta wierzchem dłoni. 

      - Może wystarczy jego muzyka? - Z nadzieją podniósł brwi. - Albo to 
      wideo... 

      - Oglądałem je, dziękuję. Może pomogłoby, gdybym mógł się z nim spotkać. 

      Blackwell dotknął kikuta ucha. 

      - Myślisz, że jeśli go spotkasz, będziesz mógł znaleźć te jego węzły czy 
      punkty, o których mówił Yama? 

      - Nie wiem - odrzekł Laney. - Mogę spróbować. 

      - Jasna cholera - powiedział Blackwell. Przebrnął przez styropian, 
      odgarnął ramieniem plastik, warknął coś do czekających techników, a potem 
      znów odwrócił się do Laneya. - Czasem wolałbym siedzieć z kumplami w Jika 
      Jika. Tam przynajmniej sprawy załatwiało się do końca. 

      Kobieta z brązową grzywką wystawiła głowę zza skraju płachty. 

      - Zanieście te graty do furgonetki - powiedział jej Blackwell. 

      - Niech będą na chodzie, kiedy znów będą potrzebne. 

      - Nie mamy furgonetki, Keithy - powiedziała kobieta. 

      - To kupcie - poradził Blackwell. 




      18
      Otaku


      Jakiś prostokątny przedmiot, miękki w dotyku, ale twardy w środku, gdy 
      wyciągała go z torby. Owinięty w niebiesko-żółtą plastikową reklamówkę ze 
      sklepu wolnocłowego na SeaTac, niedbale zaklejoną kawałkiem pomarszczonej 
      brązowej taśmy. Ciężki. Nieduży. 

      - Cześć. 

      Pochylona nad otwartą torbą Chia o mało nie rozciągnęła się jak długa, 
      kiedy usłyszała ten glos. Odwróciła się i zauważyła chłopca, którego w 
      pierwszej chwili wzięła za młodą kobietę, przez te rozczesane na boki, 
      sięgające ramion włosy. 

      - Jestem Masahiko. 

      Bez tłumacza. Nosił ciemną, za dużą tunikę o wojskowym kroju, zapiętą aż 
      po kołnierzyk ze stójką, luźno otaczający mu szyję. Stare spodnie od 
      szarego dresu były wypchane na kolanach. Rozdeptane, białe, papierowe 
      kapcie. 

      - Mitsuko zaparzyła herbatę - rzekł, wskazując na tacę, kamionkowy dzbanek 
      i dwie filiżanki. - Kiedy korzystałaś z łącza. 

      - Gdzie jest Mitsuko? - Chia wepchnęła to coś z powrotem do torby. 

      - Wyszła - odparł Masahiko. - Mogę obejrzeć twój komputer? 

      - Komputer? - Chia wstała, zbita z tropu. 

      - To Sandbender, prawda? 

      Nalała sobie trochę gorącej herbaty. 

      - Jasne. Napijesz się herbaty? 

      - Nie - odparł Masahiko. - Piję tylko kawę. 

      Przykucnął na tatami, przy niskim stoliczku i nabożnie przesunął czubkami 
      palców po aluminiowej krawędzi obudowy Sandbendera. 

      - Piękny. Widziałem mały odtwarzacz kompaktowy tego samego producenta. To 
      taki kult, prawda? 

      - Wspólnota. Plemienna. W Oregonie. 

      Czarne włosy chłopca były długie, błyszczące i dobrze wyszczotkowane. ale 
      Chia zauważyła w nich kawałek makaronu - cienki i krótki, jaki dodają do 
      zup błyskawicznych. 

      - Przykro mi, że byłam podłączona, kiedy wróciła Mitsuko. Pomyśli, że 
      jestem nieuprzejma. 

      - Jesteś z Seattle - stwierdził. 

      - A ty jesteś jej bratem? 

      - Tak. Po co tu przyjechałaś? 

      Oczy miał duże i czarne, twarz pociągłą i bladą. 

      - Twoja siostra i ja interesujemy się Lo/Rez. 

      - Przyjechałaś, ponieważ on chce poślubić Rei Toei? Gorąca herbata 
      pociekła po brodzie Chii. 

      - Powiedziała ci to? 

      - Tak - odparł Masahiko. - W Warownym Mieście kilka osób pracowało nad jej 
      wizerunkiem, 

      Był całkowicie pochłonięty Sandbenderem, obracał go w dłoniach. Palce miał 
      długie i białe, z mocno poogryzanymi paznokciami. 

      - Gdzie to jest? 

      - W sieci - rzekł, odrzucając włosy do tyłu, na jedno ramię. 

      - I co o niej mówią? 

      - Oryginalna koncepcja. Bardzo radykalna. - Pogłaskał klawisze. - To 
      naprawdę piękny... 

      - Gdzie nauczyłeś się angielskiego? 

      - W Warownym Mieście. 

      Chia upiła kolejny łyk herbaty, a potem odstawiła filiżankę. 

      - Masz może trochę kawy? 

      - W moim pokoju - odparł. 




      Znajdujący się na tyłach restauracji pokój, do którego schodziło się po 
      kilku cementowych schodkach, kiedyś zapewne pełnił rolę spiżarni. Panował 
      w nim typowo chłopięcy bałagan, jaki Chia często widywała w pokojach braci 
      jej przyjaciółek: podłoga i wąskie, podobne do półki łóżko już dawno 
      zniknęły pod warstwą brudnych ciuchów, foliowych opakowań, japońskich 
      czasopism z pomiętymi okładkami. W jednym rogu piętrzył się stos pustych 
      styropianowych opakowań po zupach, mrugając hologramami etykiet w świetle 
      jarzeniówki. Drugą, wyższą półkę tworzyło biurko lub stół z jakiegoś 
      ekologicznego materiału, który wyglądał jak laminat z prasowanych kartonów 
      po sokach. Tam stał komputer Masahiko - czarny prostopadłościan. Na 
      płytkiej półce z tego samego kartonopodobnego materiału stała kuchenka 
      mikrofalowa, pełne opakowania z zupami i pół tuzina małych stalowych 
      puszek z kawą. 

      Jedną z nich, dopiero co podgrzaną w mikrofalówce, Chia trzymała teraz w 
      ręce. Kawa była mocna, słodka, z dodatkiem śmietanki. Chia siedziała obok 
      chłopaka na zaśmieconym łóżku, opierając się o zwiniętą, watowaną kurtkę. 
      Czuła słaby zapach chłopca, zup i kawy. Teraz, kiedy siedziała tuż przy 
      nim, wydawał się bardzo czysty i przypomniała sobie, że Japończycy w ogóle 
      lubią czystość. Czyż nie uwielbiają się kąpać? Na samą myśl poczuła chęć, 
      by wziąć prysznic. 

      - Bardzo mi się podoba - rzekł, ponownie dotykając Sandbendera, którego 
      przyniósł z góry i postawił na blacie biurka, przed czarnym pudłem swojego 
      komputera, odgarnąwszy najpierw jednorazowe łyżki, długopisy, przeróżne 
      kawałki metalu i plastiku. 

      - A jak działa twój? - Wskazała na jego komputer ręką, w której trzymała 
      miniaturową puszkę kawy. 

      Chłopak powiedział coś po japońsku. Na powierzchni pudła zapaliły się 
      wstęgi i plamki pastelowych świateł, wijąc się i pulsując, po czym zgasły. 


      Ściany, od podłogi po sufit, pokrywała gruba warstwa plakatów, notatek, 
      grafiki. Za czarnym komputerem, nieco w górze, wisiała duża 
      chusta-prostokąt jedwabistego materiału z jakimś schematem lub mapą, 
      nakreśloną czerwonymi, czarnymi i żółtymi liniami. Setki nieregularnych 
      bloków lub klatek stłoczone wokół pustego miejsca na środku - długiego 
      pionowego prostokąta czerni. 

      - Warowne Miasto - oznajmił, podchwyciwszy jej spojrzenie. Pochylił się, 
      odnajdując czubkami palców konkretne miejsce. - To jest moje. Ósmy poziom. 


      Chia wskazała na środek diagramu. 

      - A co to jest? 

      - Czarna dziura. Właściwie coś w rodzaju wywietrznika. - Popatrzył na nią. 
      - W Tokio też jest taka czarna dziura. Widziałaś ją? 

      - Nie. 

      - To pałac. Nie oświetlony. Oglądany w nocy z wysokiego budynku pałac 
      królewski jest jak czarna dziura. Kiedyś widziałem w oknie blask pochodni. 


      - I nic mu się nie stało podczas trzęsienia ziemi? 

      Podniósł brwi. 

      - Nawet jeśli ucierpiał, to - oczywiście - wcale tego nie widać. Teraz 
      wszystko wygląda tak jak przedtem. Tak twierdzą. Uśmiechnął się, ale tylko 
      kącikami ust. 

      - Dokąd poszła Mitsuko? 

      Wzruszył ramionami. 

      - Nie powiedziała, kiedy wróci? 

      - Nie. 

      Chia pomyślała o Hiromi Ogawie, a potem o kimś, kto dzwonił do ojca 
      Kelsey. Hiromi? Jednak teraz to coś było na górze, w jej torbie 
      pozostawionej w pokoju Mitsuko. Przypomniała sobie Maryalice wrzeszczącą 
      za drzwiami gabinetu Eddiego. Zona na pewno miała rację. 

      - Znasz klub "Whiskey Clone"? 

      - Nie. 

      Znów głaskał aluminiowe krawędzie Sandbendera. 

      - A "Monkey Boxing"? 

      Popatrzył na nią i potrząsnął głową. 

      - Pewnie rzadko wychodzisz, no nie? 

      Wytrzymał jej spojrzenie. 

      - Tylko do Warownego Miasta. 

      - Chcę pojechać do tego klubu, "Monkey Boxing". Tyle że teraz może nazywać 
      się już inaczej. Znajduje się w dzielnicy Shinjuku. Byłam tam już na 
      stacji metra. 

      - O tej porze kluby są pozamykane. 

      - W porządku. Chcę tylko, żebyś pokazał mi, gdzie to jest. Wtedy sama będę 
      mogła tam trafić. 

      - Nie. Muszę wracać do Warownego Miasta. Wzywają mnie obowiązki. Znajdź 
      adres tego klubu, a ja wyjaśnię twojemu komputerowi, jak tam dojść. 

      Sandbender sam mógł znaleźć drogę, lecz Chia uznała, że nie chce tam iść 
      sama. Lepiej pójść z tym chłopakiem niż z Mitsuko, której lojalność 
      względem miejscowego oddziału mogła stanowić poważny problem. Przede 
      wszystkim chciała po prostu wydostać się stąd. Zaniepokoiły ją wiadomości 
      przekazane przez Zonę. Ktoś wiedział, że ona tu jest. I co znajduje się w 
      jej torbie? 

      - Podoba ci się, prawda? - wskazała na Sandbendera. 

      - Tak - odrzekł. 

      - Oprogramowanie jest jeszcze lepsze. Mam tam emulator, który zainstaluje 
      wirtualny Sandbender w twoim komputerze. Zaprowadź mnie do "Monkey 
      Boxing", a będzie twój. 




      - Zawsze tu mieszkaliście? - spytała Chia, gdy szli na stację. - W tej 
      okolicy? 

      Masahiko wzruszył ramionami. Chia uznała, że źle się czuł na ulicy. Może 
      rzadko wychodził. Zmienił szary dres na równie wypchane spodnie z czarnej 
      bawełny, ściągnięte w kostkach elastycznym czarnym nylonem nad skórzanymi 
      buciorami. Wciąż miał na sobie wojskową kurtkę, tylko na głowę włożył 
      czarną skórzaną czapkę z krótkim daszkiem, która mogła być kiedyś częścią 
      szkolnego mundurka. Tunika była na niego za duża, natomiast czapka za 
      mała. Nosił ją przekrzywioną na bok i nasuniętą na czoło. 

      - Mieszkam w Warownym Mieście - powiedział. 

      - Mitsuko mówiła mi o tym. To coś w rodzaju domeny wielu użytkowników. 

      - Warowne Miasto jest jedyne w swoim rodzaju. 

      - Podasz mi adres, kiedy dam ci emulator. Sama sprawdzę. 

      Chodnik piął się nad cementowym kanałem, którym płynęła szarawa woda. Chii 
      przypomniała się Wenecja. Ciekawe, czy tam też kiedyś płynął strumień. 

      - Ono nie ma adresu. 

      - To niemożliwe! - wykrzyknęła Chia. 

      Nic nie powiedział. 

      Myślała o tym, co znalazła, kiedy otworzyła reklamówkę ze sklepu 
      wolnocłowego na SeaTac. Płaski prostokąt, ciemnoszary. Może wykonany z 
      jednego z tych niesamowitych plastików, które zawierają metal. Na jednym 
      końcu rząd niewielkich otworów, a na drugim skomplikowane wypukłości z 
      metalu i innego rodzaju plastiku. Nie było widać żadnego zamka, żadnej 
      szczeliny. Jakichkolwiek oznaczeń. Nic nie grzechotało przy potrząśnięciu. 
      Może rozpoznałby to "Co jest czym?" - podręczny słownik komputera, ale nie 
      miała czasu, żeby się nim posłużyć. Masahiko przebierał się na dole, kiedy 
      Chia przecięła niebiesko-żółty plastik scyzorykiem Mitsuko, z numerem 
      seryjnym i napisem "Lo/Rez". Rozejrzała się po pokoju, szukając jakiejś 
      kryjówki. Zbyt czysto i porządnie. 

      W końcu schowała to z powrotem do torby, słysząc, jak chłopak idzie po 
      kuchennych schodach. I teraz niosła ją pod pachą, z tym czymś i 
      Sandbenderem, kiedy weszli na stację. Pewnie nie było to zbyt rozsądne, 
      ale nie widziała innego wyjścia. Skorzystała z karty Kelsey, żeby kupić 
      bilety. 




      19
      Arleigh


      Kiedy Blackwell odwiózł go do hotelu, na Laneya czekała wiadomość. Była 
      wydrukowana na drogim szarym papierze listowym, który drastycznie 
      kontrastował z treścią faksu, wysłanego z całodobowego sklepu spożywczego 
      "Lucky Dragon", mieszczącego się przy Sunset. Uśmiechnięty smok, ziejąc 
      dymem z nozdrzy, widniał tuż pod tłoczonym srebrem logo hotelu, 
      przypominającym Laneyowi rozdeptany kapelusz. Cokolwiek to było, 
      dekoratorzy hotelu byli bardzo przywiązani do tego motywu. Powtarzał się 
      na ścianach holu i Laney cieszył się, że jeszcze nie zdążyli go wymalować 
      w pokojach dla gości. 

      Rydell własnoręcznie skreślił wiadomość niezbyt grubym flamastrem, równymi 
      i dużymi literami. Laney przeczytał ją w windzie. 

      Była zaadresowana do C. Laneya, gościa. 




      MYŚLĘ, ŻE WIEDZĄ, GDZIE JESTEŚ. PIŁA KAWĘ Z KIEROWNIKIEM DZIENNEJ ZMIANY, 
      A ON ZERKAŁ NA MNIE. BEZ TRUDU MÓGŁ SPRAWDZIĆ REJESTR ROZMÓW. SZKODA, ŻE 
      DO CIEBIE DZWONIŁEM. PRZEPRASZAM. TRUDNO. POTEM ONA I POZOSTALI SZYBKO 
      WYNIEŚLI SIĘ, ZOSTALI TYLKO TECHNICY, ŻEBY SPAKOWAĆ SPRZĘT. JEDEN Z NICH 
      POWIEDZIAŁ CZYNGISOWI W GARAŻU, ŻE TAMCI JUŻ LECĄ DO JAPONII, A ON - NA 
      SZCZĘŚCIE - NIE. UWAŻAJ NA SIEBIE, DOBRZE? RYDELL. 




      - Dobrze - mruknął Laney i przypomniał sobie, jak pewnej nocy, wbrew radom 
      Rydella, poszedł do tego sklepu, ponieważ nie mógł zasnąć. Wszędzie stały 
      paskudne bioniczne dziwki, ale poza tym okolica nie wyglądała na 
      niebezpieczną. Obok smoka ktoś namalował podobiznę J.D. Shapely'ego i 
      kierownik sklepu miał dość rozsądku, aby pozostawić ją tam, integrując 
      kulturowo obiekt z życiem codziennym Strip. Można tam było kupić 
      meksykańskie placki, bilety loteryjne, baterie, testy wykrywające rozmaite 
      choroby, a także skorzystać z poczty elektronicznej i głosowej, wysłać 
      faks. Laney doszedł do wniosku, że to chyba jedyny sklep w promieniu kilku 
      mil, który sprzedaje wszystko, czego ktoś mógł potrzebować - inne 
      sprzedawały rzeczy, których nigdy by nie kupił. 

      Ponownie przeczytał faks, idąc korytarzem, i za pomocą karty otworzył 
      drzwi pokoju. 

      Na łóżku leżał piaski wiklinowy koszyk, wyścielony białą bibułką, a na 
      niej jakieś przedmioty. Przy bliższych oględzinach okazało się, że to jego 
      skarpetki i bielizna, świeżo wyprane, w papierowych opaskach z emblematem 
      kapelusza. Otworzył wąskie, lustrzane drzwi szafy, włączając wbudowane 
      światło. Na wieszakach wisiały jego koszule, również ta niebieska, 
      zapinana na guziki, z której żartowała sobie Kathy Torrance. Wyglądały jak 
      nowe. Dotknął jednego z wykrochmalonych i odprasowanych mankietów. "Liczba 
      ściegów", mruknął pod nosem. Spojrzał na złożony faks od Rydella. 
      Wyobraził sobie, że Kathy Torrance właśnie leci do niego na pokładzie SST 
      z Los Angeles. Odkrył, że nie wyobraża sobie jej śpiącej. Nigdy nie 
      widział, jak spała, i z jakiegoś powodu nie wydawało mu się, żeby zasnęła. 
      W upiornej, nieruchomej ciszy naddżwiękowego lotu będzie gapiła się w 
      szarą pustkę okna lub ekran jej komputera. 

      Myśląc o nim. 

      Ekran za jego plecami ożył z melodyjnym dźwiękiem i Laney aż podskoczył. 
      Odwrócił się i zobaczył logo BBC. Drugi film Yamazakiego. 




      Obejrzał jedną trzecią, kiedy ktoś zadzwonił do drzwi. Rez kroczył wąską 
      ścieżką przez dżunglę, w wybielonych od słońca spodniach khaki i 
      sznurkowych sandałach. Idąc, śpiewał coś, jakąś cichą melodyjkę bez słów, 
      powtarzając ją raz po raz, próbując różne dźwięki i tonacje. Jego pierś 
      lśniła od potu, a rozchylająca się koszula ukazywała kawałek tatuażu I 
      Ching. W ręce trzymał bambusowy kij, którym machał, tłukąc w zwisające 
      pnącza. Laney podejrzewał, że ta melodia bez słów stała się później 
      sprzedawanym w milionach egzemplarzy przebojem, ale na razie jej nie 
      rozpoznał. Dzwonek przy drzwiach odezwał się ponownie. 

      Laney wstał, podszedł do drzwi i nacisnął przycisk głośnika. 

      - Tak? 

      - Halo? - powiedział kobiecy głos. 

      Laney dotknął osadzonego we framudze ekranu wielkości karty do gry. 
      Zobaczył ciemnowłosą kobietę. Grzywka. Techniczka z magazynu ze sprzętem 
      gospodarstwa domowego. Otworzył drzwi. 

      - Yamazaki uważa, że powinniśmy porozmawiać - powiedziała. 

      Laney zauważył, że miała na sobie czarny żakiet, wąską spódnicę i 
      pończochy. 

      - Czy nie powinniście teraz kupować furgonetki? 

      Cofnął się, wpuszczając ją do środka. 

      - Już ją mamy - odparła, zamykając drzwi. - Kiedy organizacja Lo/Rez 
      postanawia rzucić pieniędzmi, problemy znikają. I zazwyczaj pojawiają się 
      nowe. - Spojrzała na ekran, na którym Rez wciąż maszerował, oganiając się 
      od much i komponując. - Praca domowa? 

      - Od Yamazakiego. 

      - Arleigh McCrae - powiedziała, wyjmując z torebki wizytówkę i wręczając 
      mu ją. Jej nazwisko, cztery numery telefonów i dwa adresy - oba w sieci. - 
      Ma pan wizytówkę, panie Laney? 

      - Colin. Nie, nie mam. 

      - Mogą ci je zrobić w recepcji. Tutaj każdy ma wizytówkę. Wsunął wizytówkę 
      do kieszonki koszuli. 

      - Blackwell nie dał mi żadnej. Ani Yamazaki. 

      - Oprócz personelu Lo/Rez. Nie mieć jej to jak chodzić bez skarpetek. 

      - Ja mam skarpetki - odparł Laney, wskazując koszyk na łóżku. - Chcesz 
      obejrzeć film BBC o Lo/Rez? 

      - Nie. 

      - Nie sądzę, żebym mógł go wyłączyć. Zorientuje się. 

      - Spróbuj ściszyć. Ręcznie. 

      Pokazała mu, jak ma to zrobić. 

      - Widać technika - pochwalił Laney. 

      - Z furgonetką. Pełną sprzętu wartego parę milionów jenów, który na 
      niewiele się przydał. 

      Usiadła na jednym z dwóch fotelików, krzyżując nogi. Laney zajął drugi 
      fotel. 

      - To nie wasza wina. Załatwiliście mi dostęp. Tyle że nie mogę wykorzystać 
      takich danych. 

      - Yamazaki mówił mi, co potrafisz zrobić - powiedziała. - Nie wierzyłam. 

      Laney spojrzał na nią. 

      - Nie potrafię wam pomóc. 

      Na jej lewej łydce dostrzegł trzy uśmiechnięte słoneczka, jak znaki na 
      ściętym drzewie. 

      - To wzór na pończosze. Kataloński. 

      Laney spojrzał jej w oczy. 

      - Mam nadzieję, że nie chcesz, żebym ci wyjaśnił, czego ode mnie chcą - 
      powiedział. - Nie potrafię. Sam nie wiem. 

      - Nie martw się - odparła. - Ja tylko tu pracuję. A w tej chwili płacą mi 
      za to, żebym dowiedziała się, jak pomóc ci zrobić to, co powinieneś. 

      Laney popatrzył na ekran. Migawki z koncertu. Rez tańczył z mikrofonem w 
      ręku. 

      - Widziałaś ten film, prawda? Czy on poważnie traktuje ten 
      "chińsko-celtycki" styl, o którym mówił? 

      - Jeszcze się z nim nie spotkałeś, prawda? 

      - Nie. 

      - Niełatwo zdecydować, co Rez traktuje poważnie. 

      - Jak można mówić o "chińsko-celtyckim mistycyzmie", jeśli Chińczycy i 
      Celtowie nie mają żadnej wspólnej historii? 

      - Rez jest w połowie Chińczykiem, a w połowie Irlandczykiem. A jeśli jest 
      coś, co traktuje poważnie... 

      - Tak? 

      - To on sam. 

      Laney ponurym wzrokiem obrzucił ekran, na którym piosenkarza zastąpiło 
      zbliżenie rąk Lo, grającego na czarnej gitarze. Wcześniej znany brytyjski 
      gitarzysta w pięknym tweedzie mówił o tym, że nikt nie spodziewał się, iż 
      wśród wykonawców tajwańskiej muzyki popularnej pojawi się drugi Hendrix, 
      ale przecież pierwszego też nikt się nie spodziewał. 

      - Yamazaki opowiedział mi wszystko. O tym, co ci się przydarzyło - 
      powiedziała Arleigh McCrae. - Przynajmniej większość. Laney zamknął oczy. 

      - Ten program nigdy nie został wyemitowany. "Brak kontroli" zrezygnował z 
      niego. Co się stało? 




      Przyzwyczaił się jadać śniadania przy owalnym baseniku Chateau, za 
      przytulnymi domkami, które - zdaniem Rydella - stały tam od niedawna. 
      Tylko wtedy miał chwilę dla siebie, przynajmniej do czasu, gdy pojawiał 
      się Rice Daniels, co zazwyczaj następowało, zanim skończył trzecią 
      filiżankę kawy, tuż przed jajecznicą na boczku. 

      Daniels przechodził po terakotowej posadzce krokiem, który można było 
      określić jedynie jako sprężysty. Laney chętnie przypisałby to zażywaniu 
      prochów, lecz nic nie wskazywało, by Daniels oddawał się temu zgubnemu 
      nałogowi. Jedyną jego publicznie okazywaną słabostką była skłonność do 
      wypijania niezliczonych filiżanek bezkofeinowej kawy z dodatkiem skórki z 
      cytryny. Lubił też luźne garnitury z beżowej dzianiny i koszule bez 
      kołnierzyków. 

      Tego ranka Daniels nie przyszedł sam i Laney dostrzegł, że jego krok jest 
      nieco mniej sprężysty. Wyglądał dziwnie niepewnie, a okropne okulary jakby 
      mocniej niż zwykle ściskały mu głowę. Obok niego szedł siwowłosy mężczyzna 
      w ciemnobrązowej marynarce zachodniego kroju, o orlich rysach i ogorzałej 
      twarzy, w ogromnych okularach przeciwsłonecznych na wydatnym nosie. 
      Nieznajomy miał na nogach czarne buty z krokodylej skóry i niósł 
      przykurzoną dyplomatkę z pociemniałej ze starości skóry wołowej, z rączką 
      naprawioną drutem - zdaniem Laneya służącym do wiązania bel siana. 

      - Laney - powiedział Rice Daniels, doszedłszy do stołu - to jest Aaron 
      Pursley. 

      - Nie wstawaj, synu - powiedział Pursley, chociaż Laney wcale nie miał 
      takiego zamiaru. - Właśnie niosą ci śniadanie. 

      Spomiędzy domków wyszedł jeden z mongolskich kelnerów, niosąc tacę. 
      Pursley postawił na ziemi swoją zniszczoną walizeczkę i zajął jedno z 
      pomalowanych na biało krzeseł. Kelner podał Laneyowi jajecznicę. Laney 
      podpisał rachunek, dodając piętnastoprocentowy napiwek. Pursley przeglądał 
      zawartość walizki. Na palcach obu rąk nosił z pół tuzina srebrnych 
      sygnetów nabijanych turkusami. Laney nie pamiętał, kiedy ostatni raz 
      widział tyle papierów. 

      - To pan jest tym prawnikiem - rzekł Laney. - Z telewizji. 

      - We własnej osobie, synu. 

      Pursley robił "Gliniarzy w opałach", a wcześniej zdobył sławę, broniąc 
      różnych osobistości. Daniels nie usiadł, tylko stał za Pursleyem, dziwnie 
      zgarbiony, z rękami w kieszeniach spodni. 

      - O, jest! - rzekł Pursley. Wyjął kartkę niebieskiego papieru, - Nie 
      pozwól, żeby jajka ci wystygły. 

      - Siadaj - zachęcił Laney Danielsa. Ten skrzywił się za szkłami okularów. 

      - A więc - zaczął Pursley - tu jest napisane, że między dwunastym a 
      siedemnastym rokiem życia przebywałeś w stanowym sierocińcu w Gainesville. 


      Laney spojrzał na jajecznicę. 

      - Zgadza się. 

      - W tym czasie wypróbowywałeś nowe leki? Byłeś obiektem badań? 

      - Tak - potwierdził Laney. Jajecznica stała teraz nieco dalej, tak że 
      przypominała zdjęcie w gazecie. 

      - Dobrowolnie? 

      - Za wynagrodzeniem. 

      - A więc dobrowolnie. Dostawałeś może 5-SB? 

      - Nie mówili, co nam podają - odparł Laney. - Czasem dostawaliśmy placebo. 


      - Nie można pomylić placebo z 5-SB, synu, ale chyba o tym wiesz. 

      Miał rację, ale Laney nic nie odpowiedział. 

      - I co? 

      Pursley zdjął wielkie okulary. Oczy miał zimne, niebieskie i osadzone w 
      gęstej siateczce zmarszczek. 

      - Pewnie zażywałem i to. 

      Pursley trzepnął niebieskim papierem o udo. 

      - No właśnie. Niemal na pewno zażywałeś ten preparat. Czy wiesz, jak ta 
      substancja podziałała na wielu badanych? 

      Daniels zdjął okulary i zaczął masować nasadę nosa. Miał zamknięte oczy. 

      - To świństwo zmienia mężczyzn w maniakalnych zabójców - rzekł Pursley, 
      znów zakładając okulary i wpychając papiery do teczki. - Czasem dopiero po 
      latach. Atakują osobistości znane z mediów, polityków... Dlatego jest to 
      obecnie jedna z najbardziej nielegalnych substancji w każdym przeklętym 
      kraju, o jakim pomyślisz. Narkotyk, pod wpływem którego ludzie zaczynają 
      polować na polityków... no, chłopcze, nie może być inaczej. 

      Uśmiechnął się sucho. 

      - Nie ja - odparł Laney. - Ja nie jestem taki. 

      Daniels otworzył oczy. 

      - To nie ma znaczenia - powiedział. - Chodzi o to, że Slitscan może obalić 
      nasz materiał, wskazując na możliwość, choćby nie wiem jak mało 
      prawdopodobną, że możesz nim być. 

      - Widzisz, synu - ciągnął Pursley - zatrudnili cię, ponieważ miałeś 
      predyspozycje do takiej roboty, do szpiegowania sławnych ludzi. Nie 
      mówiłeś im o sierocińcu, prawda? 

      - Nie - przyznał Laney. - Nie mówiłem. 

      - I o to chodzi. Powiedzą, że wynajęli cię, ponieważ byłeś w tym dobry, 
      ale okazałeś się aż za dobry. 

      - Przecież ona nie była sławna. 

      - Ale on jest - odrzekł Rice Daniels - i powiedzą, że chodziło ci o niego. 
      Stwierdzą, że to wszystko był twój pomysł. Całą odpowiedzialność zrzucą na 
      ciebie. Będą opowiadać o nowych sposobach analizy danych. I nikt, Laney, 
      zupełnie nikt nie będzie nas słuchał. 

      - To chyba już wszystko - oznajmił Pursley, wstając. Podniósł walizeczkę. 
      - Czy to prawdziwy boczek, ze świni? 

      - Tak twierdzą - odparł Laney. 

      - Do licha - mruknął Pursley - te hollywoodzkie hotele są naprawdę 
      pierwsza klasa. - Wyciągnął rękę. Laney uścisnął ją. - Miło było cię 
      poznać, synu. 

      Daniels nawet nie raczył powiedzieć mu do widzenia. A dwa dni później, 
      przeglądając wydruk rachunku, Laney zauważył, że zaczyna się on od dużego 
      dzbanka kawy, jajecznicy na boczku i piętnastoprocentowego napiwku. 




      Arleigh McCrae patrzyła na niego. 

      - Czy oni o tym wiedzą? - zapytała. - Czy Blackwell wie? 

      - Nie - powiedział Laney. - Przynajmniej nie o tym. 

      Spojrzał na faks od Rydella, leżący na stoliku przy łóżku. O tym też nie 
      wiedzieli. 

      - I co dalej? Co zrobiłeś? 

      - Okazało się, że muszę zapłacić co najmniej paru prawnikom, których mi 
      załatwili. Nie wiedziałem, co robić. Przesiadywałem przy basenie. 
      Właściwie było nawet przyjemnie. Nie myślałem o niczym. Wiesz, o czym 
      mówię? 

      - Może - przyznała. 

      - A potem usłyszałem o tej robocie od faceta pracującego w ochronie 
      hotelu. 

      Powoli potrząsnęła głową. 

      - Co jest? - zapytał. 

      - Nieważne - powiedziała. - To równie sensowne jak cała reszta. Doskonale 
      do tego pasujesz. 

      - Do czego? 

      Spojrzała na zegarek o stalowej tarczy, na zwykłym pasku z czarnego 
      nylonu. 

      - Kolacja o ósmej, ale Rez się spóźni. Chodźmy się przejść i czegoś napić. 
      Spróbuję opowiedzieć ci wszystko, co wiem. 

      - Jeśli chcesz. 

      - Za to mi płacą - stwierdziła, wstając. - To chyba lepsze od taszczenia 
      tego elektronicznego sprzętu. 




      20
      "Monkey Boxing"


      Pomiędzy przystankami okna cichego metra ukazywały szarą galaretę. Nie 
      były to rozmazane płaszczyzny, lecz jakby gwałtownie wibrująca masa, która 
      lada chwila przyjmie inną postać. 

      Chia i Masahiko znaleźli dwa wolne miejsca, między trójką uczennic w 
      kraciastych spódniczkach i biznesmenem czytającym gruby japoński komiks. 
      Ilustracja na okładce przedstawiała kobietę z piersiami oplecionymi 
      sznurem, tak że jej sutki sterczały jak wybałuszone oczy ofiary dusiciela. 
      Chia zauważyła, że artysta poświęcił znacznie więcej czasu na rysowanie 
      sznura, jego węzłów i splotów, niż na ukazanie samych piersi. Kobieta 
      miała pot na czole i cofała się przed kimś lub czymś odciętym przez skraj 
      okładki. 

      Masahiko odpiął dwa górne guziki kurtki i wyjął sześciocalowy prostokąt, 
      czarny i sztywny, nic grubszy od płytki szkła. Potarł go palcami prawej 
      dłoni i pod dotknięciem pojawiły się paciorkowate, kolorowe linie. Chociaż 
      były słabe, rozmyte przez bezcieniowe światło jarzeniówek pociągu, Chia 
      rozpoznała pulpit kontrolny komputera, który widziała w jego pokoju. 
      Masahiko popatrzył na ekran, ponownie potarł go i zmarszczył brwi. 

      - Ktoś szukał mojego adresu - rzekł. - I Mitsuko... 

      - Restauracji? 

      - Naszych adresów użytkownika. 

      - Po co? 

      - Nie wiem. Nie mamy wspólnych spraw. 

      (Oprócz mnie). 

      - Opowiedz mi o Sandbenderze - poprosił Masahiko, chowając kontrolkę i 
      zapinając kurtkę. 

      - Wszystko zaczęło się od kobiety, która projektowała interfejsy - 
      powiedziała Chia, zadowolona ze zmiany tematu. - Jej mąż był jubilerem i 
      umarł na to paskudztwo, co porażało nerwy, zanim nauczyli się je leczyć. 
      Poza tym był zagorzałym Zielonym i nienawidził tego, w jaki sposób robi 
      się elektronikę użytkową, zamykając trochę kości i płytek w plastikowej 
      skorupie. Te obudowy byty jak papierki od cukierków, mówił, które zasypią 
      nas, jeśli nie poddamy ich recyklingowi - a przeważnie nikt tego nie robi. 
      Dlatego, zanim zachorował, rozbierał projektowany przez żonę sprzęt i 
      umieszczał części w obudowach, które robił w swoim warsztacie. Na przykład 
      stację minidysków pakował do solidnej obudowy z brązu, z hebanowymi 
      okleinami, a pulpit kontrolny robił z kości słoniowej, turkusów, górskich 
      kryształów. Oczywiście, całość ważyła więcej, ale okazało się, że wielu 
      ludzi chce przechowywać w czymś takim swoją muzykę czy wspomnienia... Po 
      prostu lubili dotykać metalu, gładkich kamieni... I jeśli miało się coś 
      takiego, a producent wypuścił nowy model, powiedzmy z lepszą elektroniką, 
      wyjmowało się starą, a nową pakowało do tej samej obudowy. W ten sposób 
      miało się ten sam sprzęt, tylko o lepszych parametrach. 

      Masahiko miał zamknięte oczy i zdawał się lekko kiwać głową, jakby 
      poddawał się rytmowi lekkiego kiwania wagonu. 

      - Okazało się, że niektórzy ludzie lubili to - nawet bardzo. Zaczął 
      dostawać zlecenia na produkcję takich rzeczy. Jedno z pierwszych było na 
      klawiaturę, którą zrobił z klawiszy starego pianina, ze srebrnymi cyframi 
      i literami. Potem jednak zachorował... 

      Masahiko otworzył oczy i przekonała się, że nie tylko słuchał, ale 
      niecierpliwie czekał na dalszy ciąg. 

      - Kiedy umarł, projektantka oprogramowania zaczęła o tym rozmyślać i 
      doszła do wniosku, że też chciałaby robić coś takiego. Sprzedała całe 
      swoje oprogramowanie firmom, dla których pracowała, po czym kupiła trochę 
      ziemi na wybrzeżu, w Oregonie... 

      Skład wjechał na Shinjuku i wszyscy wstali, ruszając do drzwi. Biznesmen 
      zamknął swój erotyczny komiks i wsunął go pod pachę. 




      Chia odchyliła głowę do tyłu, patrząc na najdziwniejszy budynek, jaki w 
      życiu widziała. Miał kształt staromodnego robota: przypominał człowieka o 
      rękach i nogach z przezroczystego plastiku, pokrywąjącego metalowy 
      szkielet. Jego tors wyglądał jak mur z czerwonych, żółtych i niebieskich 
      cegieł, ułożonych w proste wzory. W pustej przestrzeni kończyn znajdowały 
      się windy, ruchome schody i pochylnie, a z prostokątnych ust w ogromnej 
      twarzy rytmicznie tryskały kłęby białego dymu. Szare niebo za nim zdawało 
      się napierać na ziemię. 

      - Tetsujin Building - wyjaśnił Masahiko. - Tutaj na pewno nie mieścił się 
      "Monkey Boxing". 

      - Co tutaj jest? 

      - Instytut Mechaniki w Osace - odparł. - Do "Monkey Boxing" trzeba iść 
      tędy. 

      Sprawdził linie migoczące na panelu kontrolnym. Wskazał budynek stojący 
      nieco dalej, za barem szybkiej obsługi nazywającym się "California Reich". 
      Logo ukazywało stylizowaną palmę z nierdzewnej stali na tle jednego z tych 
      połamanych krzyży, jakie topowcy rysowali sobie na rękach podczas lekcji 
      historii europejskiej. Nauczyciel dostał szału, chociaż Chia nie 
      przypominała sobie, żeby rysowali jakieś palmy. Dwaj pokłócili się o to, w 
      którą stronę mają być zwrócone złamane ramiona krzyża - w lewo czy w prawo 
      - i jeden załatwił drugiego paralizatorem, takim, jakie zawsze robili z 
      jednorazowych aparatów fotograficznych, więc nauczyciel musiał wezwać 
      policję. 

      - Dziewiąte piętro. Wet Leaves Fortune Building - powiedział i ruszył 
      zatłoczonym chodnikiem. Chia poszła za nim, zastanawiając się, jak długo 
      trwają skutki różnicy czasów oraz w jaki sposób odróżnić je od zwykłego 
      zmęczenia. 

      Może to, co odczuwała teraz, było przejawem szoku kulturowego, o którym 
      słyszała na zajęciach z wiedzy o społeczeństwie. Miała wrażenie, iż każdy, 
      nawet najmniejszy szczegół Tokio był dostatecznie odmienny, aby rzucać się 
      w oczy, powodując lekki ból gałek ocznych, jakby te zmęczyły się 
      notowaniem wszystkich różnic: drzewka na chodniku, otoczonego swego 
      rodzaju wiklinowym koszem, budki telefonicznej koloru awokado, poważnie 
      wyglądającej dziewczyny w okrągłych okularkach i szarym podkoszulku z 
      napisem "Free Vagina". Chłonęła takie widoki szeroko otwartymi oczami, 
      żeby przetrawić je później, lecz teraz zaczęła odczuwać znużenie i powoli 
      przestawała je rejestrować. Jednocześnie miała wrażenie, że gdyby zmrużyła 
      oczy i spojrzała pod odpowiednim kątem, wszystko to mogłoby zmienić się w 
      jedną z dzielnic Seattle, po której chodziła razem z matką. Tęsknota za 
      domem. Pasek torby przy każdym kroku wpijał się jej w ramię. 

      Masahiko skręcił za róg. W Tokio właściwie nie było zaułków, wąskich 
      bocznych uliczek ze śmietnikami i niewielkimi sklepami. Były tu małe, a 
      niekiedy zupełnie malutkie uliczki, przy których proponował swe usługi 
      szewc, ekskluzywny fryzjer, cukiernik, gdzie indziej stał stragan z prasą, 
      na którym dostrzegła ten dziwaczny komiks ze związaną kobietą. 

      Kolejny zakręt i znów znaleźli się na jednej z głównych ulic. Przynajmniej 
      tak się domyślała, ponieważ jeździły tu samochody. Chia zobaczyła, jak 
      jeden z nich wjeżdża w bramę garażu i znika. Poczuła ukłucie niepokoju. A 
      jeśli zmierzali do klubu Eddiego, do "Whiskey Clone"? Przecież znajdował 
      się gdzieś tutaj? Jak duża może być dzielnica Shinjuku? A jeżeli tuż obok 
      zatrzyma się graceland? Jeśli Eddie i Maryalice krążą po mieście, szukając 
      jej? 

      Mijali bramę, w której zniknął samochód. Chia spojrzała i zobaczyła, że to 
      stacja paliw. 

      - Dokąd idziemy? 

      - Do "Wet Leaves Fortune" - odparł, wskazując ręką. 

      Zobaczyła wysoki i wąski budynek z prostokątami szyldów sterczących wzdłuż 
      każdego narożnika. Niczym nie różnił się od innych, ale Chia miała 
      wrażenie, że budynek Eddiego był nieco większy. 

      - Jak się tam dostaniemy? 

      Zaprowadził ją do czegoś w rodzaju holu, pod arkady, wzdłuż których 
      ciągnęły się rzędy sklepików. Za wiele świateł i luster, przeróżnych 
      towarów, wszystko zlewało się w jedno. Ciasna kabina windy cuchnęła dymem. 
      Masahiko powiedział coś po japońsku i drzwi się zamknęły. Winda zaśpiewała 
      im piosenkę do wtóru dźwięków muzyki. Masahiko miał zirytowaną minę. 

      Na dziewiątym piętrze wysiedli prosto na zakurzonego mężczyznę w czarnej 
      opasce, która opadała mu z czoła na oczy. Spojrzał na Chię. 

      - Jeśli jesteś z gazety - powiedział - to przyszłaś trzy dni za wcześnie. 

      Zdjął opaskę i otarł sobie nią twarz. Chia nie wiedziała, czy był 
      Japończykiem czy nie ani ile mógł mieć lat. Spod gęstych brwi mierzyły ją 
      piwne, przekrwione oczy, a czarne włosy, ściągnięte do tyłu i 
      przytrzymywane opaską, były przyprószone siwizną. 

      Za jego plecami trwała nieustanna bieganina i zamieszanie oraz nawoływania 
      po japońsku. Ktoś pchał wysoki plastikowy wózek załadowany zwiniętymi, 
      oproszonymi tynkiem kablami oraz pomalowanymi na złoto i czerwono 
      kawałkami plastiku. Część podwieszonego sufitu opadła z piskiem drutów, 
      rąbnęła o podłogę. Znów krzyki. 

      - Szukam "Monkey Boxing" - powiedziała Chia. 

      - Kochana - odparł mężczyzna - trochę się spóźniłaś. 

      Nosił czarny papierowy kombinezon z rękawami oddartymi przy łokciach i 
      odsłaniającymi ramiona pokryte niebieskimi kręgami i zawijasami 
      prymitywnego tatuażu. Przetarł oczy i popatrzył na nią. 

      - Nie jesteś z tej londyńskiej gazety? 

      - Nie. 

      - Jasne - przyznał. - Jesteś za młoda, nawet jak na nich. 

      - Czy to jest "Monkey Boxing"? 

      Runął kolejny fragment sufitu. Zakurzony mężczyzna zmierzył Chię 
      spojrzeniem. 

      - Mówiłaś, że skąd jesteś? 

      - Z Seattle. 

      - I w Seattle słyszeli o "Monkey Boxing"? 

      - Tak... 

      Odpowiedział z nikłym uśmiechem: 

      - To zabawne, że słyszeli o nim w Seattle. Ty też występujesz na scenie, 
      moja droga? 

      - Nazywam się Chia McKenzie... 

      - Jun. Nazywają mnie Jun. Właściciel, projektant, DJ. Przykro mi, ale 
      spóźniłaś się. Wszystko, co zostało z "Monkey Boxing", jest w tych 
      wózkach. Sam gruz. Jak wiele nie spełnionych marzeń. Szło całkiem nieźle 
      przez prawie trzy miesiące. Słyszałaś o naszym numerze ze świątynią 
      Shaolin? O mnichu wojowniku? Westchnął. 

      - Niebiański. Bez dwóch zdań. Po pierwszych trzech wieczorach barmani z 
      Okinawy ogolili głowy i zaczęli nosić pomarańczowe szaty. Przeszedłem sam 
      siebie przy mikrofonie. To była wizja, rozumiesz? Jednak taka już jest 
      natura tego świata, prawda? Wszystko płynie, a my próbujemy nie utonąć i 
      zachować filozoficzny spokój ducha. Kim jest twój przyjaciel? Podobają mi 
      się jego włosy... 

      - Masahiko Mimura - przedstawiła go Chia. 

      - Lubię taki czarny piżamowy styl - ciągnął mężczyzna. - Mishima i 
      Dietrich w jednej osobie, przy dobrym wykonaniu. Masahiko zmarszczył brwi. 


      - Skoro "Monkey Boxing" padł - zapytała Chia - co teraz będziesz robił? 

      Jun ponownie założył opaskę. Skrzywił się. 

      - Następny klub, ale nie ja będę projektował. Mówią, że go sprzedałem. 
      Powiedzmy, że to prawda. Nadal będę kierownikiem z całkiem niezłą pensją i 
      mieszkaniem, ale koncepcje... 

      Wzruszył ramionami. 

      - Byłeś tu tej nocy, kiedy Rez oznajmił, że zamierza poślubić idoru? 

      Zmarszczył owiązane opaską czoło. 

      - Musiałem podpisać umowę - mruknął. - Nie jesteś z gazety? 

      - Nie. 

      - Gdyby nie przyszedł tu tamtej nocy, pewnie jeszcze ciągnęlibyśmy ten 
      interes. Wcale nie zależało nam na takich klientach jak on. Mieliśmy tu 
      Marię Paz zaraz po tym, jak rozeszła się z chłopakiem, ulubieńcem mediów, 
      i dziennikarze zlecieli się tu jak muchy. Ona jest tu ogromnie popularna, 
      wiesz? Wpadł Niebieski Ahmed z Chrome Koran i dziennikarze ledwie go 
      zauważyli. W przypadku Reza i jego przyjaciół prasa nie była żadnym 
      problemem. Przysłał tu tego swojego ochroniarza o twarzy wyglądającej jak 
      pniak do rąbania drzewa. Facet przyszedł do mnie i powiedział, że Rez 
      słyszał o tym miejscu i chce tu wpaść z kilkoma przyjaciółmi. Czy mógłbym 
      mu zarezerwować osobny stolik? No cóż, przez moment zastanawiałem się: 
      "Jaki Rez?" Potem zaskoczyłem, oczywiście, i powiedziałem, że jasne, czemu 
      nie. Zestawiliśmy z tyłu trzy stoliki i nawet pożyczyliśmy barierki z 
      purpurowego sznura od chłopaków z firmy piętro wyżej. 

      - I przyszedł? Rez? 

      - Oczywiście. Godzinę później. Uśmiechał się, ściskał ręce, rozdawał 
      autografy, jeśli ktoś go prosił, chociaż nie było na nie zbyt wielkiego 
      popytu. Były z nim cztery kobiety i dwóch mężczyzn, nie licząc olbrzyma z 
      ochrony. W bardzo ładnym czarnym garniturze. Od Yohijego. Trochę źle się 
      to nosi. Mówię o Rezie. Wyglądało na to, że był gdzieś na kolacji. I wypił 
      kilka drinków. Za często się śmiał, jeśli rozumiecie, co mam na myśli. 

      Odwrócił się i powiedział coś do jednego z robotników, który miał na 
      nogach buty podobne do skórzanych rękawic z jednym palcem. Chia, która nie 
      miała pojęcia, jakim klubem był "Monkey Boxing", wyobraziła sobie Reza 
      siedzącego z kilkoma innymi osobami przy stoliku, za barierką z czerwonego 
      sznura, a na pierwszym planie tłum Japończyków robiących to, co robi się w 
      takich klubach. Tańczących? 

      - Potem nasz chłopak wstaje i idzie do toalety. Wielki ochroniarz zrobił 
      taki ruch, jakby chciał iść z nim, ale Rez powstrzymuje go gestem. Głośny 
      śmiech przy stole, ochroniarz niezadowolony. Dwie kobiety wstają, jakby to 
      one zamierzały z nim pójść, ale on nie chce, macha ręką. Jeszcze 
      głośniejszy śmiech przy stole. Nikt nie zwracał na niego większej uwagi. 
      Ja za pięć minut miałem wejść do budki z zestawem niezwykle surowej 
      afrykańszczyzny. Musiałem ocenić tłum, dopasować się do niego, wybrać 
      odpowiedni moment. Tymczasem on wstał, przeszedł między nimi i zauważyły 
      go najwyżej dwie lub trzy osoby, a i te nie przestały tańczyć. 

      Co to za klub, w którym nikt nie przestał tańczyć na widok Reza? 

      - Rozmyślałem o moim zestawie, układając w głowie kolejność, aż nagle on 
      wyrasta tuż przede mną. Szeroki uśmiech. Dziwne oczy, chociaż nie 
      powiedziałbym, że to przez coś, co robił w toalecie... jeżeli wiecie, co 
      mam na myśli. Chia kiwnęła głową. Co miał na myśli? 

      - Czy mam coś przeciwko temu, pyta, kładąc mi rękę na ramieniu, że powie 
      kilka słów do tłumu? Powiedział, że długo się nad tym zastanawiał, a teraz 
      podjął decyzję i chce ogłosić ją ludziom. A ten wielki ochroniarz nagle 
      wyrósł przy nas i pyta, czy jest jakiś problem? Żadnego, mówi Rez, 
      ściskając moje ramię, chcę tylko powiedzieć kilka słów do gości. 

      Chia spojrzała na ramiona Juna, zastanawiając się, które z nich uścisnęła 
      dłoń Reza. 

      - Tak też zrobił - zakończył Jun. 

      - A co dokładnie powiedział? - spytała Chia. 

      - Kupę bzdur, kochana. O ewolucji, technologii i namiętności; ludzkiej 
      potrzebie szukania szczęścia i swojej palącej potrzebie związania się z 
      jakąś software'ową lalą dla onanistów. Pierdoły. Straszliwe. 

      Kciukiem poprawił opaskę, która zaraz znów zaczęła się zsuwać. 

      - A ponieważ to zrobił, otworzył dziób w moim klubie, Lo łamane przez 
      cholernego Reza wykupili mój lokal. Mnie też kupili i podpisałem 
      zobowiązanie, że nie będę rozmawiał z nikim o niczym takim. A teraz, jeśli 
      ty i twój czarujący przyjaciel wybaczycie mi, kochana, muszę zająć się 
      robotą. 




      21
      Człowiek na szczudłach


      Na skrzyżowaniu przed hotelem zobaczyli człowieka na szczudłach. Nosił 
      białą papierową szatę z kapturem, maskę gazową oraz dwie prostokątne 
      tablice ogłoszeniowe. Przewijały się po nich jakieś japońskie napisy, 
      podczas gdy on przestępowal z nogi na nogę, żeby utrzymać równowagę. Wokół 
      niego przepływał strumień przechodniów. 

      - Kto to? - zapytał Laney, wskazując mężczyznę. 

      - Członek sekty Nowej Logiki - odparła Arleigh McCrae. - Twierdzą, że 
      kiedy łączna masa ludzkiej tkanki nerwowej osiągnie pewną konkretną 
      wielkość, nastąpi koniec świata. 

      Po tablicy przepłynęła wielocyfrowa liczba. 

      - Taką? - spytał Laney. 

      - Nie - odparła. - To aktualna waga według ich ostatnich obliczeń. 

      Wróciła do swojego pokoju po czarny płaszcz, który teraz już miała na 
      sobie, dając Laneyowi czas na zmianę skarpetek, bielizny oraz niebieskiej 
      koszuli. Nie miał krawata, więc zapiął koszulę pod szyją i włożył 
      marynarkę. Zastanawiał się, czy każdy, kto pracował dla Lo/Rez, mieszkał w 
      tym samym hotelu. 

      Kiedy przechodzili obok człowieka na szczudłach, Laney dostrzegł jego oczy 
      za przezroczystym wizjerem. Ponury spokój. Takich szczudeł używali 
      robotnicy montujący sufity. Plastik ze stalowym rdzeniem. 

      - I co ma nastąpić, kiedy będzie już dość tkanki nerwowej? 

      - Nowy porządek. Nie mówią jaki. Zdaje się, że Rez interesował się nimi. 
      Próbował zaaranżować spotkanie z założycielem ruchu. 

      - I co? 

      - Założyciel odmówił. Powiedział, że Rez zarabia na życie, manipulując 
      ludzką tkanką nerwową, co czyni go nietykalnym. 

      - Czy Rez się zmartwił? 

      - Według Blackwella - nie. Podobno nawet poprawiło mu to humor. 

      - A zazwyczaj jest w kiepskim humorze? 

      Laney odsunął się, przepuszczając jadącego w przeciwnym kierunku 
      rowerzystę. 

      - Powiedzmy, że martwią go rzeczy, którymi nie przejmuje się większość 
      ludzi. 

      Laney zauważył ciemnozieloną furgonetkę, która powoli jechała równolegle z 
      nimi. Miała obłe, lustrzane szyby, a neonowe tablice rejestracyjne 
      otoczone mrugającymi mini wyświetlaczami były w stylu Vegas. 

      - Myślę, że jesteśmy śledzeni - powiedział. 

      - Na pewno. Chciałam taką z upiornymi chromowymi błotnikarni, wyglądającą 
      jak ryba, ale musiałam zadowolić się ozdóbkami wokół tablicy 
      rejestracyjnej. Pojedzie wszędzie, gdzie pójdziesz. Bo znalezienie tutaj 
      miejsca do parkowania może okazać się trudniejsze, niż sobie wyobrażasz. 
      No - dodała - to tam. 

      Strome, wąskie schody z jaskraworóżową mozaiką lśniących, migdałkowatych 
      grudek. Laney zawahał się, a potem zobaczył napis, litery ułożone z setek 
      maleńkich, pastelowych, podłużnych prostokącików. "Le Chicle". Schodząc w 
      dół, stracił z oczu furgonetkę. 

      Bar przeżuwaczy gumy, pomyślał. To dla mnie nic nowego. Schodząc za 
      kobietą, starał się jednak nie dotykać ściany przeżutej gumy. 

      Róże i szarości, tym razem przedstawiające niespożyty produkt, całą ścianę 
      obwieszoną archaicznymi etykietami z kraju, gdzie się narodził. Oksydowana 
      stal. Stara pocztówka w ramkach, sprytnie oświetlona. Reklamy gumy. Na 
      środku Bazooka Joe - postać nie znana Laneyowi, ale na pewno pasująca do 
      otoczenia. 

      - Często tu przychodzisz? - zapytał Laney, gdy zajęli stołki z bulwiastymi 
      siedzeniami w szczególnie ponurym odcieniu różu. Bar był wytapelowany 
      tysiącami prostokątnych opakowań po gumie do żucia. 

      - Owszem - odparła - głównie dlatego, że nie jest zbyt popularny. I dla 
      niepalących, co tutaj nadal rzadko się zdarza. 

      - Co to jest "Black Black"? - zapytał, patrząc na oprawiony w ramki plakat 
      ukazujący automobil z lat czterdziestych, pędzący przez słabo zarysowane 
      ulice miasta. Pod napisem "Black Black" widniał jakiś japoński napis w 
      stylu art deco. 

      - Guma. Nadal jest w sprzedaży - powiedziała. - Żują ją wszyscy 
      taksówkarze. Zawiera mnóstwo kofeiny. 

      - W gumie? 

      - Tutaj sprzedają nawet drinki z nikotyną. 

      - W takim razie napiję się piwa. 

      Kiedy kelnerka w skąpych srebrnych szortach i bluzce z angory przyjęła 
      zamówienie, Arleigh otworzyła torebkę i wyjęła notebooka. 

      - Oto liniowa topografia niektórych struktur, które dziś przeglądałeś. - 
      Wręczyła Laneyowi notebooka. - Są w formacie Realtree 7.2. 

      Laney kliknął serię obrazów: abstrakcyjne wzory geometryczne ustawione w 
      malejącej perspektywie. 

      - Nie wiem, jak je przeczytać. 

      Nalała sobie sake. 

      - Naprawdę szkoliłeś się w DatAmerica? 

      - Szkoliła mnie banda Francuzów, którzy lubili grać w tenisa. 

      - Realtree to robota DatAmerica. Najlepsze oprogramowanie do analizy 
      jakościowej, jakie mają. 

      Zamknęła notebooka i schowała go do torebki. Laney nalał sobie piwa. 

      - Słyszałaś kiedyś o czymś takim, co nazywa się TIDAL? 

      - Tidal? 

      - Skrót. Prawdopodobnie. 

      - Nie. 

      Podniosła czarkę i dmuchnęła jak dziecko na gorącą herbatę. 

      - To też było narzędzie DatAmerica albo jego prototyp. Nie sądzę, żeby 
      pojawiło się na rynku. Jednak dzięki niemu nauczyłem się wyszukiwać punkty 
      węzłowe. 

      - W porządku - powiedziała. - Co to są punkty węzłowe? 

      Laney spojrzał na banieczki na powierzchni piwa. 

      - To jak oglądanie rzeczy w chmurach - powiedział. - Tyle że one są tam 
      naprawdę. 

      Odstawiła czarkę. 

      - Yamazaki mówił mi, że nie jesteś szalony. 

      - To nie szaleństwo. Chodzi o to, w jaki sposób przetwarzam szeroki zakres 
      danych niskiego poziomu. Ma to coś wspólnego z rozpoznawaniem wzorów. 

      - I dlatego wynajął cię Slitscan? 

      - Wynajęli mnie, kiedy pokazałem im, że to działa. Jednak z takimi danymi, 
      jakie pokazaliście mi dzisiaj, nic nie mogę zdziałać. 

      - Dlaczego? 

      Laney uniósł szklankę z piwem. 

      - Ponieważ to tak, jakby próbować napić się z bankiem. To nie jest osoba. 
      Nie pije. Nigdzie nie może usiąść. 

      Upił łyk. 

      - Rez nie generuje wzorów, które mógłbym odczytać, ponieważ wszystko robi 
      za czyimś pośrednictwem. To tak, jakby w rocznym sprawozdaniu szukać 
      informacji o nawykach prezesa. Tych danych tam nie ma. Z zewnątrz wygląda 
      to tak jak ten format Realtree. Jeżeli wejdę w specyficzny obszar, nie 
      widzę powiązania szczegółowych danych z pozostałymi, rozumiesz? Potrzebuję 
      wzajemnych relacji. 

      Zabębnił palcami po laminowanych opakowaniach po gumie. 

      - Gdzieś w Irlandii. Pensjonat z widokiem na morze. Nikogo w środku. Spis 
      inwentarza: wyposażenie łazienki, pasta do zębów, krem do golenia... 

      - Byłam tam - powiedziała. - Tę posiadłość kupił od starszego muzyka, 
      Irlandczyka. Jest piękna. Jak Włochy, na swój sposób. 

      - Myślisz, że zabierze tam tę idoru, kiedy się pobiorą? 

      - Nikt nie ma pojęcia, co on ma na myśli, mówiąc, że ją poślubi. 

      - Potem apartament w Sztokholmie. Ogromny. W każdym pokoju wielkie piece z 
      glazurowanych cegieł. 

      - O tym nic nie wiem. On wszędzie ma nieruchomości, a niektórymi wcale się 
      nie chwali. Ma dom na południu Francji i w Londynie, apartamenty w Nowym 
      Jorku, Paryżu, Barcelonie... Pracowałam w katalońskim oddziale, 
      reformatując ich materiał na Hiszpanię, kiedy wybuchła ta sprawa z idoru. 
      Od tego czasu jestem tutaj. 

      - Ale znałaś go? Znałaś go przedtem? 

      - On jest pępkiem świata, w którym pracuję, Laney. Tacy ludzie nie dają 
      się poznać. 

      - A co z Lo? 

      - Spokojny. Bardzo. I tak samo bystry. - Zmarszczyła brwi, patrząc w sake. 
      - Nie sądzę, aby coś doszło do Lo. On chyba uważa całą ich karierę za 
      jakiś dziwny przypadek, z niczym nie powiązany. 

      - Nawet z decyzją partnera zamierzającego poślubić software? 

      - Lo opowiedział mi kiedyś o tym, co robił. Pracował w garkuchni w 
      Hongkongu, w takiej budce na chodniku. Powiedział, że ta budka stała tam 
      od pięćdziesięciu lat, a sekret smacznej zupy polegał na tym, że nigdy nie 
      myli garnka. Prawdę mówiąc, nigdy nie przestawali gotować tej zupy. Przez 
      pięćdziesiąt lat sprzedawali zupę z owoców morza, ale nigdy nie była taka 
      sama, ponieważ codziennie dodawali świeże składniki - takie, jakie były 
      dostępne. Powiedział, że jego kariera muzyka przypomina tę zupę, i to mu 
      się podoba. Blackwell mówi, że gdyby Rez był bardziej podobny do Lo, nadal 
      siedziałby w więzieniu. 

      - Dlaczego? 

      - Blackwell odsiadywał dziewięcioletni wyrok w najcięższym australijskim 
      więzieniu, kiedy pojawił się tam Rez. Z koncertem. Tylko Rez. Lo i inni 
      uważali, że to zbyt niebezpieczne. Ostrzegano ich, że łatwo mogą stać się 
      zakładnikami. Władze więzienia odżegnały się od wszelkiej 
      odpowiedzialności i zażądały odpowiednich oświadczeń na piśmie. Rez 
      podpisał wszystko, co mu podsunęli. Jego ochroniarze zrezygnowali z pracy. 
      Pojechał z dwoma gitarami, mikrofonem bezprzewodowym i bardzo prostym 
      zestawem nagłaśniającym. Podczas koncertu wybuchły zamieszki. Podobno 
      wszczęła je grupa włoskich więźniów z Melbourne. Pięciu z nich zabrało 
      Reza do pralni, która jako pomieszczenie bez okien była łatwa do obrony. 
      Poinformowali Reza, że zabiją go, jeśli nie wynegocjują zwolnienia w 
      zamian za jego wypuszczenie. Zastanawiali się, czy nie powinni obciąć mu 
      co najmniej jednego palca, aby pokazać, że nie żartują. Albo bardziej 
      intymnej części ciała, chociaż chyba mówili tak tylko po to, żeby jeszcze 
      bardziej go zaniepokoić. Udało im się. 

      Skinęła na kelnerkę w różowej angorze, zamawiając następną sake. 

      - Blackwell - najwidoczniej potwornie zirytowany tym, że przerwano 
      koncert, który ogromnie mu się podobał - pojawił się w pralni czterdzieści 
      minut po tym, jak Rez został zakładnikiem. Ani Rez, ani Włosi nie 
      zauważyli jego przybycia, a Włosi zdecydowanie się go nie spodziewali. 

      Po krótkiej przerwie zakończyła: 

      - Zabił trzech, tomahawkiem. Rez mówi, że po prostu rozłupał im głowy - 
      raz, dwa, trzy, tak po prostu. Żadnego zamieszania. 

      - Tomahawkiem? 

      - To rodzaj toporka z wąskim ostrzem i kolcem zamiast obucha. Długa 
      rękojeść zapewnia siłę ciosu i można nim bardzo celnie rzucać. To ulubiona 
      broń Blackwella. Pozostali dwaj Włosi uciekli, ale wkrótce po zamieszkach 
      obaj zginęli. Osobiście jestem przekonana, że zabił ich Blackwell albo 
      jego kolesie, ponieważ nigdy nie oskarżono go o zabójstwo tamtych trzech. 
      Jedynym pozostałym przy życiu świadkiem był Rez, którego Blackwell 
      odprowadził do barykady ustawionej przez strażników na spacerniaku. 

      Kelnerka przyniosła sake. 

      - Po trzech miesiącach prawnicy Reza doprowadzili do uchylenia wyroku ze 
      względu na uchybienia proceduralne. Od tego czasu Blackwell nie odstępuje 
      go ani na krok. 

      - Za co siedział Blackwell? 

      - Za morderstwo - odparta. - Czy wiesz, kogo nazywają sępem? 

      - Nie. 

      - To taki australijski żart. Podejrzewam, że taki pomysł mógł zrodzić się 
      wyłącznie w społeczeństwie stworzonym przez byłych skazańców, ale moi 
      przyjaciele z Australii nie zgadzają się z tym. Sęp to samotnik, drapieżca 
      żerujący na innych, lepiej prosperujących przestępcach, często bardzo 
      groźnych. Łapie ich i żeruje na nich. Wymusza pieniądze. 

      - W jaki sposób? 

      - Torturuje ich, aż powiedzą, gdzie schowali pieniądze. Często 
      przeprowadza bardzo poważne akcje, ponieważ przestępcy wynajmują obstawę, 
      mającą zapobiegać takim przypadkom... 

      - Torturuje? 

      - Obcina im palce. A kiedy powiedzą to, co chciał wiedzieć, zabija ich. 

      Blackwell nagle, bezszelestnie i niespodziewanie, po prostu był tam, w 
      czarnym płaszczu przeciwdeszczowym. Stał na tle wyblakłych amerykańskich 
      ogłoszeń, szarych i różowych gum. Kapelusz z czarnym rondem skrywał jego 
      poharatany skalp. 

      - Arleigh, moja droga, chyba nie wzywasz mojego imienia nadaremnie? - 
      powiedział z uśmiechem. 

      - Opowiadam panu Laneyowi o twoich wcześniejszych osiągnięciach, 
      Blackwell. Zdążyłam dojść tylko do salonu masażu, a teraz wszystko 
      popsułeś. 

      - Nic nie szkodzi. Przesunięto porę kolacji, na prośbę Rozzera. 
      Przyjechałem was zabrać. I zmieniono lokal. Mam nadzieję, że nie macie nic 
      przeciwko temu. 

      - Gdzie? - zapytała Arleigh, jakby jeszcze nie chciało jej się stąd 
      ruszać. 

      - W "Western Worldzie" - odparł Blackwell. 

      - I po co włożyłam najlepsze buty? 




      22
      Gomi Boy


      W metrze było teraz tłoczniej i ledwie zdołali wcisnąć się do wagonu. 
      Wszyscy stali blisko siebie i najwyraźniej panowały tu inne zwyczaje, 
      jeśli chodzi o kontakt wzrokowy, ale Chia nie wiedziała jakie. Jej torba z 
      Sandbenderem była przyciśnięta do pleców Masahiko. Znów spoglądał na 
      kontrolkę komputera, trzymając ją tak, jak wprawny podróżny sprytnie 
      złożoną gazetę. 

      Wracali do restauracji ojca Mitsuko. Chia nie wiedziała, co dalej. Zrobiła 
      już to, przed czym usiłowała ją powstrzymać Hiromi. I nie dało jej to nic, 
      oprócz nieprzyjemnej wizji Reza jako kogoś, kto potrafi być nudny. No i co 
      teraz? Wychyliła się i użyła karty Kelsey, żeby zapłacić za metro, w 
      dodatku dwukrotnie. A Zona mówiła, że ktoś jej szuka i może ją wytropić 
      przez tę kartę. Może dałoby się podjąć na nią gotówkę, ale Chia miała 
      wątpliwości. 

      Nic nie szło tak, jak wyobrażała to sobie w Seattle, ale przecież nie 
      można przewidzieć kogoś takiego, jak Maryalice, prawda? Czy Eddiego, a 
      nawet Hiromi. 

      Masahiko zmarszczył brwi. Chia dostrzegła roztańczone plamki i zawijasy na 
      kontrolce. To coś wepchnięte przez Maryalice do jej torby. Pod jej 
      ramieniem. Powinna zostawić to u Mitsuko. Albo wyrzucić, tylko co 
      powiedziałaby, gdyby zjawił się Eddie albo Maryalice? A jeśli w środku 
      były narkotyki? 

      W Singapurze za takie rzeczy wieszali ludzi na rynku. Ojcu nie podobało 
      się to i mówił, że to jeden z powodów, dla których nigdy jej tam nie 
      zaprasza. Potem pokazywali wszystko w telewizji, tak że trudno było tego 
      nie oglądać, a on nie chciał, żeby to widziała. Teraz zastanawiała się, 
      jak daleko jest z Tokio do Singapuru? Najchętniej pojechałaby tam i nie 
      otwierała oczu, dopóki nie znalazłaby się w mieszkaniu ojca. I wcale nie 
      włączałaby telewizora, po prostu była tam z nim, czuła zapach jego wody po 
      goleniu i przyciskała policzek do tej jego szorstkiej bawełnianej koszuli, 
      tylko że w Singapurze pewnie się takich nie nosi, ze względu na klimat. 
      Mimo to nie otwierałaby oczu i słuchała, jak opowiada o swojej pracy, o 
      mechanizmach arbitrażu przelatujących z prędkością światła - jak 
      niewidzialne smoki - tam i z powrotem po światowych rynkach, 
      zapewniających okruchy zysków takim przedsiębiorcom jak jej ojciec... 

      Masahiko obrócił się, mimowolnie potrącając jej torbę, gdy skład zatrzymał 
      się - ale jeszcze nie na ich przystanku. Jakaś kobieta z żółtą torbą na 
      zakupy powiedziała coś pojapońsku. Masahiko wziął Chię za rękę i pociągnął 
      w kierunku drzwi. 

      - To nie nasz przystanek... 

      - Chodź! Chodź! 

      Wyszli na peron. Inny zapach: drażniąca woń chemikaliów. Ściany nie tak 
      czyste. Pęknięta płytka na suficie. 

      - O co chodzi? Dlaczego wysiedliśmy? 

      Pociągnął ją w kąt pod ścianą, za dużym automatem z kanapkami. 

      - Ktoś czeka na ciebie w restauracji. 

      Spojrzał na jej rękę, jakby zaskoczony, że ją trzyma, i natychmiast 
      puścił. 

      - Skąd wiesz? 

      - Warowne Miasto. Przez ostatnią godzinę pytali o ciebie. 

      - Kto? 

      - Rosjanie. 

      - Rosjanie? 

      - Od czasu trzęsienia ziemi jest ich tu wielu. Z Kombinatu. Mają 
      powiązania z gumi. 

      - Z gumi? 

      - Wy nazywacie to mafią. Yakuza. Mój ojciec ma umowę z miejscowymi gumi. 
      To konieczne, jeśli chce się prowadzić restaurację. Przedstawiciele gumi 
      rozmawiali o tobie z moim ojcem. 

      - Wasza miejscowa mafia jest rosyjska? 

      Za jego plecami, na boku automatu, znajdowało się animowane logo jakiegoś 
      produktu o nazwie Apple Shires. 

      - Nie. Działają jako firma Yamaguchi. Mój ojciec zna tych ludzi. 
      Powiedzieli mu, że pytali o ciebie Rosjanie, a to niedobrze. Nie mogą mu 
      gwarantować bezpieczeństwa. Rosjanie są nieobliczalni. 

      - Nie znam żadnych Rosjan - powiedziała Chia. 

      - Chodźmy już. 

      - Dokąd? 

      Poprowadził ją przez zatłoczony peron, mokry od setek złożonych parasoli. 
      Pewnie pada, pomyślała. Szli w kierunku ruchomych schodów. 

      - Kiedy Warowne Miasto stwierdziło, że ktoś sprawdza nasze adresy, mojej 
      siostry i mój, przyjaciel przyszedł i zabrał mój komputer... 

      - Dlaczego? 

      - Ponieważ mam obowiązki. Wobec Warownego Miasta. Przetwarzanie 
      rozproszone. 

      - Masz w swoim komputerze DWU*? (DWU - skrót od domena wielu użytkowników 
      - przyp.tłum.) 

      - Do Warownego Miasta niełatwo trafić - odparł, gdy stanęli na ruchomych 
      schodach. - Przyjaciel zabrał mój komputer. I zna ludzi, którzy na ciebie 
      czekają. 




      Masahiko powiedział, że na jego przyjaciela wołają Gomi Boy. Był bardzo 
      niski i nosił ogromne, bufiaste spodnie z co najmniej tuzinem kieszeni 
      oraz wystrzępiony wełniany sweter z podwiniętymi rękawami. Spodnie miał na 
      szerokich pomarańczowych szelkach. Buty różowe i wyglądające jak 
      dziecinne, tylko większe. Teraz przysiadł na kanciastym aluminiowym 
      krześle, więc podeszwami bucików nie dotykał podłogi. Jego włosy wyglądały 
      jak wymodelowane łyżką - błyszczące kędziory i loki, do których mogłyby 
      przylepić się palce. W taki sposób przedstawiano włosy J.D. Shapely'ego na 
      ściennych malowidłach przy Pioneer Square. Chia pamiętała ze szkoły, że 
      miało to coś wspólnego z tym całym Elvisem, chociaż nie mogła sobie 
      dokładnie przypomnieć co. 

      Gomi Boy rozmawiał z Masahiko pojapońsku, w trzasku i szumie salonu gier. 
      Chia pożałowała, że nie ma włączonego tłumacza, ale musiałaby otworzyć 
      torbę, znaleźć go i włączyć Sandbendera. A Gomi Boy najwyraźniej był 
      zadowolony z tego, że ona go nie rozumie. 

      Pił coś z puszki z napisem Pocari Sweat i palił papierosa. Chia 
      obserwowała osiadające w powietrzu warstwy siwego dymu, podświetlone 
      blaskiem automatów. Powodowały raka i w Seattle aresztowaliby cię za coś 
      takiego. Papieros Gomi Boya wyglądał na zrobiony w fabryce: idealnie 
      prosta rurka z brązowym końcem, który wkładał do ust. Chia widywała czasem 
      takie na starych filmach, na których jeszcze nie wymazano ich cyfrowo. 
      Poza tym jedynymi papierosami, jakie widziała w życiu, były skręty 
      sprzedawane na ulicach Seattle, ewentualnie w postaci małych torebeczek 
      tytoniu z bibułką do zwijania. Kupowali je topowcy ze szkoły. 

      Wciąż padał deszcz. Przez zaparowane okno widziała inny salon po drugiej 
      stronie ulicy, jeden z tych, w których maszyny pluły srebrzystymi kulkami. 
      Neon szyldu, deszcz i te kulki zlewały się w jedno. Chia zastanawiała się, 
      o czym Masahiko rozmawia z Gomi Boyem. 

      Komputer Masahiko był zawinięty w kraciastą, plastikową torbę z wyszytymi 
      na bokach, różowymi symbolami zagrożenia biologicznego. Stał na stoliku 
      obok puszki Pocari Sweat. Co za Pocari? Wyobraziła sobie coś w rodzaju 
      dzika, ze szczeciną i wygiętymi kłami, jak ten oglądany na Naturę Channel. 


      Gomi Boy pociągnął papierosa, rozjarzając jego koniec. Zmrużonymi oczami 
      spojrzał przez dym na Masahiko i coś powiedział. Masahiko wzruszył 
      ramionami. Przed nim stała puszka podgrzanej w mikrofalówce kawy, a Chia 
      piła kolejną Coke Lite. W Tokio nie było gdzie usiąść, jeśli się czegoś 
      nie kupiło, a szybciej kupowało się coś do picia niż do jedzenia. Ponadto 
      picie było tańsze. Chociaż nie płaciła za nie. Zrobił to Gomi Boy, 
      ponieważ on i Masahiko nie chcieli, żeby skorzystała z karty Kelsey. 


      - Chce z tobą porozmawiać - wyjaśnił Masahiko. 

      Chia pochyliła się, rozpięła torbę i wyjęła słuchawki. Miała tylko dwie, 
      więc jedną podała chłopakowi, drugą przypięła sobie do ucha i włączyła. 

      - Jestem z Warownego Miasta - rzekł. - Rozumiesz? 

      - DWU, tak? Domena wielu użytkowników? 

      - Nie tak, jak myślisz, ale mniej więcej się zgadza. Po co przyjechałaś do 
      Tokio? 

      - Zebrać informacje o planach Reza poślubienia idoru, tej Rei Toei. 

      Gomi Boy kiwnął głową. Jako otaku doceniał wagę informacji, więc rozumiał 
      innych fanów. 

      - Masz coś wspólnego z kombinowaniem? 

      Chia wiedziała, że pytał o Kombinat, tylko tłumacz przekręcił słowo. 
      Chodziło o mafijny rząd Rosji. 

      - Nie. 

      - I trafiłaś do Masahiko, ponieważ... 

      - Mitsuko jest sekretarzem tokijskiego oddziału miłośników Lo/Rez, do 
      których i ja należę w Seattle. 

      - Ile razy łączyłaś się z restauracji? 

      - Trzy razy. 

      Strój Silke-Marie Kolb. Spotkanie. Zona Rosa. 

      - Zapłaciłam za oprogramowanie prezentacyjne, odbyłyśmy z Mitsuko 
      spotkanie i rozmawiałam z krajem. 

      - Zapłaciłaś za oprogramowanie kartą? 

      - Tak. 

      Przeniosła wzrok z Gomi Boya na Masahiko. Między nimi i za ich plecami - 
      deszcz. Nie kończąca się, migotliwa kaskada srebrnych kuleczek za szybą po 
      drugiej stronie ulicy. Gracze skuleni na zintegrowanych fotelach, 
      manipulujący strumieniami metalu. Z twarzy Masahiko niczego nie zdołała 
      wyczytać. 

      - Komputer Masahiko zawierał pewne dane Warownego Miasta - wyjaśnił Gomi 
      Boy. - Dlatego w razie niebezpieczeństwa należało go przenieść w 
      bezpieczne miejsce. Kiedy stwierdziliśmy, że adresy Masahiko i jego 
      siostry stały się przedmiotem niezwykłego zainteresowania, wysłano mnie po 
      jego maszynę. Często wymieniamy hardware. Handluję używanym sprzętem 
      komputerowym. Dlatego nazywają mnie Gomi Boy. Mam własne klucze do pokoju 
      Masahiko. Jego ojciec wie, że mogę tam wchodzić, i nie ma nic przeciwko 
      temu. Poszedłem tam i wziąłem komputer. W pobliżu znajduje się niewielki 
      skwer. Widać z niego restaurację. Zobaczyłem Oakland Overbombers, więc 
      przeszedłem przez ulicę i pogadałem z nimi. 

      - Co zobaczyłeś? 

      - Grupkę deskorolkowców. Przyjęli nazwę ich ulubionego kalifornijskiego 
      klubu piłki nożnej. Spytałem ich, czy widzieli coś podejrzanego. 
      Powiedzieli, że godzinę wcześniej zauważyli bardzo duży samochód.... 

      Graceland. 

      - ...daihatsu gracelanda. Zdaje się, że jest ich tu mniej niż w Ameryce. 

      Chia skinęła głową. Żołądek znów wywinął jej koziołka. Miała wrażenie, że 
      zaraz zwymiotuje. Gomi Boy odchylił się na bok i zdusił niedopałek 
      papierosa w niewielkiej chromowanej miseczce przymocowanej z boku konsoli. 
      Chia zastanawiała się, do czego naprawdę służyła i czemu to zrobił, ale 
      pewnie musiał gdzieś go zgasić, żeby nie poparzyć sobie palców. 

      - Graceland zaparkował opodal restauracji. Wysiedli dwaj mężczyźni... 

      - Jak wyglądali? 

      - Jak ludzie gumi. 

      - Japończycy? 

      - Tak. Weszli do restauracji. Graceland czekał. Po piętnastu minutach 
      wrócili, wsiedli do gracelanda i odjechali. Pojawił się ojciec Masahiko. 
      Rozejrzał się na boki, sprawdzając ulicę. Wyjął z kieszeni telefon i 
      porozmawiał z kimś. Potem znów wrócił do restauracji. 

      Gomi Boy spojrzał na torbę. 

      - Nie chciałem siedzieć na tym skwerze z komputerem Masahiko. Powiedziałem 
      przywódcy Overbombersów, że później dam mu lepszy telefon, jeśli posiedzi 
      tu i zadzwoni do mnie, gdyby znów działo się coś ciekawego. Oni i tak nie 
      mają nic do roboty, więc się zgodził. Zadzwonił dwadzieścia minut później 
      i opisał mi szarą furgonetkę hondy. Kierowca jest Japończykiem, ale 
      pozostali trzej to cudzoziemcy. Podejrzewa, że to Rosjanie. 

      - Dlaczego? - Ponieważ są bardzo postawni i ubrani w stylu, jaki łączy z 
      kombinowaniem. Nadal tam są. 

      - Skąd wiesz? 

      - Jeśli odjadą, ma do mnie zadzwonić. Chce mieć ten nowy telefon. 

      - Mogę się stąd połączyć? Muszę zaraz zadzwonić do AirMagellan i zmienić 
      rezerwację. Chcę wracać do domu. 

      I zostawić paczkę Maryalice w tym koszu na śmieci, który widzę za plecami 
      Gomi Boya. 

      - Nie możesz się połączyć. Nie możesz korzystać z karty. Jeśli to zrobisz, 
      znajdą cię. 

      - A co innego mogę zrobić? - zapytała, zdziwiona brzmieniem własnego 
      głosu, który wydawał się jej obcy. - Chcę wrócić do domu! 

      - Pokaż mi tę kartę - powiedział Gomi Boy. Miała ją w kurtce, razem z 
      paszportem i biletem na samolot. Wyjęła kartę i podała mu. Otworzył jedną 
      z kieszeni spodni i wyjął prostokątny przyrządzik, który chyba tylko 
      niezliczone warstwy postrzępionej, srebrnej taśmy klejącej utrzymywały w 
      całości. Przesunął kartę Chii przez szczelinę aparatu i spojrzał w 
      okienko, podobne jak w biperze. - Jest imienna i nie da się pobrać na nią 
      gotówki. Ponadto bardzo łatwo ją wyśledzić. 

      - Moja przyjaciółka jest pewna, że znają jej numer - powiedziała Chia, 
      myśląc o Zonie. 

      Gomi Boy zaczął postukiwać kantem karty o puszkę Pocari Sweat. 

      - Jest takie miejsce, gdzie mogłabyś z niej skorzystać, tak żeby tego nie 
      wykryli - rzekł. Stuk, stuk. - Skąd Masahiko mógłby połączyć się z 
      Warownym Miastem. - Stuk, stuk. - Skąd mogłabyś zadzwonić do domu. 

      - Skąd? 

      - Z hotelu miłości. - Stuk. - Wiesz, co to takiego? 

      - Nie. 

      Stuk. 




      23
      Tutaj, w Western Worldzie


      Wynurzywszy się z różowej mozaikowej gardzieli "Le Chicle" w zacinający 
      deszcz, Laney zauważył, że chodzący na szczudłach wyznawca Nowej Logiki 
      wciąż tkwi na posterunku. Podświetlane tablice jarzyły się w półmroku. Gdy 
      Blackwell otworzył przed Arleigh drzwi minilimuzyny, Laney jeszcze raz 
      spojrzał na przewijające się cyfry. Zastanawiał się, o ile wzrosła łączna 
      masa ludzkiej tkanki nerwowej podczas ich pobytu w barze. 

      Wsiadł za kobietą, ponownie zauważając te katalońskie słońca na jej łydce, 
      wszystkie trzy, o malejącej średnicy. Blackwell zatrzasnął drzwi, a potem 
      otworzył te, które powinny być po stronie kierowcy, i jakby wpłynął do 
      samochodu ruchem, który nasuwał porównanie ze ślizgającą się kulą rtęci i 
      osiadaniem kilkusetfuntowej bryły betonu. Samochód zakołysał się i 
      zachwiał, gdy amortyzatory złagodziły wstrząs. Laney zauważył, że rondo 
      czarnego kapelusza nie zakrywa siateczki cienkich czerwonych blizn 
      zdobiących kark Blackwella. 

      Kierowcą - jeśli można to było stwierdzić, widząc tylko tył jego głowy - 
      był ten sam mężczyzna, który wiózł ich do Akihabary. Włączył się w ruch 
      lewostronny. Deszcz padał i zbierał się w kałuże, ściągając z góry światła 
      neonów i rozkładając ich łamane linie na chodnikach i jezdni. 

      Arleigh McCrae używała perfum i Laney wolałby, żeby byli sami i jechali 
      gdzie indziej, w jakimś innym mieście, żeby w ciągu minionych siedmiu 
      miesięcy jego życia nie wydarzyło się to wszystko albo zakończyło się 
      inaczej, może nawet aby nie było DatAmerica i Francuzów, ale im dłużej o 
      tym myślał, w tym większe popadał przygnębienie. 

      - Nie jestem pewna, czy spodoba ci się to miejsce - powiedziała Arleigh. 

      - Dlaczego? 

      - Nie wyglądasz na takiego. 

      - Nie? 

      - Mogę się mylić. Wielu ludzi dobrze się bawi. Może jeśli uznasz to za 
      wyrafinowany żart... 

      - Co to za miejsce? 

      - Klub. Restauracja. Ekskluzywna. Gdybyśmy pojawili się tam bez 
      Blackwella, wątpię, czy by nas wpuścili. A nawet czy przyznaliby, że to 
      tam jest. 

      Laney przypomniał sobie tę japońską restaurację w Brentwood, do której 
      zabrała go kiedyś Kathy. Nie stylizowaną na japońską, ale otwartą i 
      prowadzoną przez Japończyków. Urządzoną w stylu jakiegoś 
      wschodnioeuropejskiego miasta. Ozdobiono ją sztuką ludową tego kraju, a 
      cały personel nosił ubrania robocze albo metalicznie szare więzienne 
      stroje i wielkie czarne buciory. Wszyscy mężczyźni mieli włosy wysoko 
      podgolone na skroniach, a kobiety grube warkocze, zwinięte jak kręgi sera. 
      W menu Laney znalazł wszelkie rodzaje kiełbasek, najmniejszych, jakie 
      kiedykolwiek widział, oraz kiszoną kapustę. Jedzenie miało dość nijaki 
      smak, ale może o to chodziło. A potem pojechali do jej apartamentu, 
      urządzonego jak luksusowa wersja Klatki w Slitscanie. To też nie wypaliło 
      i czasem zastanawiał się, czy nie dlatego tak się wściekała, kiedy 
      skorzystał z propozycji "Braku kontroli". 

      - Laney? 

      - Przepraszam. To miejsce... czy Rez je lubi? 

      Zatrzymali się obok gęstego lasu czarnych parasoli, czekającego, by 
      przejść przez skrzyżowanie. 

      - Myślę, że po prostu lubi tam rozmyślać. 




      "Western World" zajmował dwa najwyższe piętra budynku, który nie całkiem 
      przetrwał trzęsienie ziemi. Yamazaki powiedziałby, że uosabiał reakcję na 
      szok i późniejszą rekonstrukcję. W ciągu kilku dni (niektórzy mówili o 
      godzinach) po katastrofie, w dawnych pomieszczeniach firmy pośredniczącej 
      w uzyskiwaniu członkostwa klubu golfowego, powstał zaimprowizowany bar i 
      dyskoteka. Budynek, uznany za zagrożony, został zamknięty przez ekipę 
      remontową, ale można było do niego wejść przez podziemne kondygnacje. 
      Każdy, kto zechciał pokonać jedenaście pięter lekko popękanych betonowych 
      schodów, znajdował "Western World" - dziwaczną i nietypową (choć, jak 
      mówili niektórzy, zagadkowo zdecydowaną) odpowiedź na ruchy górotwórcze, 
      które tak niedawno zabiły osiemdziesiąt sześć tysięcy z trzydziestu 
      sześciu milionów mieszkańców tego regionu. Belgijski dziennikarz, 
      usiłujący opisać to zjawisko, twierdził, że przypomina połączenie 
      nieustannego masowego odpustu z obchodami tuzina różnych subkultur 
      nieznanych przed trzęsieniem ziemi, czarnorynkowymi kawiarniami 
      okupowanego Paryża i potańcówką namalowaną przez Goyę. (Zakładając, że 
      Goya byłby Japończykiem i palił czystą metamfetaminę, która obok 
      niezliczonych gatunków alkoholi była główną specjalnością lokalu w 
      początkach istnienia "Western Worldu"). Belg twierdził, że wyglądało to 
      tak, jakby miasto, w konwulsjach i bólu, spontanicznie stworzyło ten 
      ukryty mikrowszechświat duszy, którego nieliczne ocalałe okna pomalowano 
      czarną gumowaną farbą do akwarium. Nie było przez nie widać zrujnowanego 
      miasta. Zanim wokół rozpoczęto odbudowę, klub już stał się częścią 
      historii Tokio, tajemnicą poliszynela i legendą. 

      Teraz jednak, wyjaśniała Arleigh, gdy wchodzili na pierwsze z jedenastu 
      pięter schodów, lokal ma zdecydowanie komercyjny charakter, a uszkodzony 
      budynek zawdzięcza swe istnienie obecności nie licencjonowanego klubu, 
      będącego jego jedynym lokatorem. Ten brak licencji budził jej poważne 
      wątpliwości. 

      - Tutaj rzadko przymyka się oko na takie rzeczy - mówiła. - Wszyscy 
      wiedzą, że "Western World" tu jest. Myślę, że zawarli bardzo cichą umowę, 
      pozwalającą im działać tak, jakby nadal nie mieli licencji. Ponieważ 
      ludzie płacą właśnie za to. 

      - Kto jest właścicielem budynku? - zapytał Laney, patrząc, jak Blackwell 
      unosi się na schodach przed nimi. Jego ramiona w matowoczarnej pelerynie 
      wyglądały jak dwa połcie wołowiny w pogrzebowym stroju. Klatka schodowa 
      była dobrze oświetlona nieregularnymi zwojami słabo świecącego, 
      bioluminescencyjnego kabla. 

      - Wieść niesie, że jedna z dwóch grup, które nie mogą dojść do 
      porozumienia, kto jest właścicielem hotelu. 

      - Mafia? 

      - Jej miejscowy odpowiednik, ale w dużym przybliżeniu. Przed trzęsieniem 
      ziemi tutejsze stosunki własnościowe były bardzo skomplikowane - teraz są 
      po prostu niepojęte. 

      Lancy, zerkając pod nogi, gdy przechodzili pod jedną ze świecących pętli, 
      zauważył na stopniach zastygłe strużki czegoś, co przypominało zielonkawy 
      bursztyn. 

      - Na tych schodach coś jest... - zaczął 

      - Uryna - powiedziała Arleigh. 

      - Uryna? 

      - Zestalony, biologicznie obojętny mocz. 

      Laney w milczeniu pokonał kilka następnych stopni. Zaczęły go boleć łydki. 
      Mocz? 

      - Po trzęsieniu ziemi nie działała kanalizacja - wyjaśniła. - Nie można 
      było korzystać z toalet. Ludzie zaczęli załatwiać się na schodach. Okropne 
      czasy, chociaż niektórzy wspominają je z nostalgią. 

      - Zestalony? 

      - Mają tu taki środek w proszku jak zupa błyskawiczna. Jakiś rodzaj 
      enzymu. Sprzedają go głównie matkom małych dzieci. Jeśli dzieciak chce 
      siusiu, a w pobliżu nie ma toalety, może sikać do papierowego kubka albo 
      pustego kartonu po soku. Potem wsypują do tego zawartość niewielkiej 
      torebki i - bach! - już się zestalił. Ekologicznie, czysto, higienicznie. 
      Wrzucają to do śmietnika i mają gruz pod nową wyspę. 

      Minęli kolejną pętlę przewodu i Laney dostrzegł miniaturowe stalaktyty, 
      zwisające z krawędzi stopnia. 

      - Używali tego... 

      - Często. Cały czas. W końcu musieli zacząć odpiłowywać... 

      - I nadal?... 

      - Jasne, że nie. Chociaż pozostawili tę Grotę. 

      Następny rząd stopni. Kolejna pętla niesamowitego, podwodnego światła, 

      - A co zrobili z odpiłowanymi kawałkami? - zapytał. 

      - Wolę nie wiedzieć. 




      Zdyszany, z obolałymi łydkami, Laney wyszedł z Groty. Zobaczył 
      nieokreślonej wielkości pomieszczenie z czarnymi ścianami, niebieskim 
      światłem i filarami złoconych wsporników. Po freskach chemicznie 
      zamrożonych szczyn "Western World" rozczarowywał. Wybebeszone biuro 
      wyposażone w nie dopasowane kanapy i niepozorny bar. Na samym środku 
      dostrzegł jakiś ogromny kształt. Zamrugał oczami. Czołg. Amerykański, 
      pomyślał. Stary. 

      - Jak oni go tu wciągnęli? - zapytał Arleigh, która oddawała komuś czarny 
      płaszczyk. I dlaczego nie zarwała się podłoga?, zastanowił się. 

      - Żywica - wyjaśniła. - To rzeźba skorupowa. Stereolitografia. Typowa dla 
      otaku: przynieśli go w kawałkach i skleili na miejscu. 

      Blackwell też zdjął swoją pelerynę, ukazując coś w rodzaju marynarki, ale 
      z materiału przypominającego lekko zaśniedziałe aluminium. Czymkolwiek 
      była ta tkanina, wystarczyłoby jej na nakrycie podwójnego łóżka. Zwinnie i 
      stanowczo parł naprzód przez labirynt kanap i niskich stolików, a Arleigh 
      i Laney szli jego śladem. 

      - To Sherman - powiedział Laney, przypomniawszy sobie CD-ROM z 
      Gainesville, ten o historii pojazdów opancerzonych. 

      Arleigh jakby go nie słyszała. Zapewne nigdy nie korzystała z CD-ROM-u. W 
      stanowym sierocińcu człowiek zaznajamia się z przestarzałymi platformami 
      sprzętowymi. 

      Jeśli Arleigh miała rację i "Western World" utrzymywano jako rodzaj 
      atrakcji turystycznej, to ciekawe, jak wyglądał tłum, który przesiadywał 
      tu dawniej, kiedy chodniki na dole przykrywała sześciostopowa warstwa 
      potłuczonego szkła. 

      Teraz ci ludzie na kanapach, skuleni nad stoliczkami, na których stały ich 
      drinki, nie przypominali żadnego z tych tłumów, które dotychczas widział w 
      Tokio. Wyczuwał w nich pewne napięcie. Dłuższy kontakt wzrokowy mógłby 
      okazać się interesujący w niektórych przypadkach, a niebezpieczny w 
      innych. Odniósł wrażenie, że łączna masa ludzkiej tkanki nerwowej w tym 
      pomieszczeniu zawiera kilka dość niezwykłych składników. A może warunkiem 
      wpuszczenia do klubu była nieruchoma twarz i przenikliwe spojrzenie? 

      - Laney - powiedział Blackwell, kładąc mu dłoń na ramieniu i obracając go 
      w kierunku pary wąskich zielonych oczu - to jest Rez. Rez, to Colin Laney. 
      Pracuje z Arleigh. 

      - Witaj w "Western Worldzie" - rzekł tamten z uśmiechem i przesunął 
      spojrzenie na Arleigh. - ...bry wieczór, pani McCrae. 

      Laney doznał czegoś, co znał ze spotkań z osobistościami podczas pracy w 
      Slitscanie: tego binarnego migotania myśli między obrazem i 
      rzeczywistością, twarzą z mediów a widzianą przed sobą. Zauważył, że 
      przeskoki następowały coraz szybciej, aż przestały być dostrzegalne, dając 
      w rezultacie nowy obraz danej osoby. (Ktoś w Slitscanie powiedział mu, że 
      zostało medycznie udowodnione, iż za rozpoznawanie osobistości odpowiada 
      jeden specyficzny obszar mózgu, ale Laney nie był pewny, czy to nie żart). 


      Tamci byli oswojonymi osobistościami, z którymi Kathy robiła, co chciała. 
      W budynku (ale nigdy w Klatce) obnażała przeróżne aspekty ich życia, 
      ujawniała zawarte przez nich umowy. Jednak Rez był nie oswojony i na swój 
      sposób znacznie większy od tamtych, chociaż Laney słyszał o nim tylko 
      dlatego, że Kathy tak bardzo nienawidziła piosenkarza. 

      Rez objął ramieniem Arleigh, drugą ręką machając na kogoś skrytego w 
      cieniu za Shermanem i mówiąc coś, czego Laney nie dosłyszał. 

      - Dobry wieczór, panie Laney. 

      To Yamazaki, w zielonym kraciastym prochowcu, dziwnie leżącym na jego 
      wąskich ramionach. Mrugał oczami. 

      - Yamazaki. 

      - Poznałeś Reza, prawda? Dobrze, bardzo dobrze. Stół jest już 
      przygotowany. 

      Yamazaki wsunął dwa palce za kołnierzyk przydużej, tandetnie wyglądającej 
      białej koszuli i pociągnął, jakby uwierała go w szyję. 

      - O ile rozumiem, pierwsze próby określenia punktów węzłowych nie 
      przyniosły sukcesu. 

      Przełknął ślinę. 

      - Nie mogę wykorzystać danych dostarczanych przez pośredników. Nie 
      wyciągnę z nich danych osobowych. 

      Rez szedł w kierunku czegoś, co znajdowało się za czołgiem. 

      - Chodź - powiedział Yamazaki i ściszył głos. - Coś nadzwyczajnego. Ona tu 
      jest. Je kolację z Rezem. Rei Toei. 

      Idoru. 




      24
      Hotel "Di"


      Znajdowała się w maleńkiej taksówce z Masahiko i Gomi Boyem. Masahiko na 
      przednim siedzeniu, po tej stronie, po której powinien siedzieć kierowca. 
      Gomi Boy z tyłu, obok niej. Mundurowe spodnie Gomi Boya miały mnóstwo 
      kieszeni, w których nosił tyle różnych przedmiotów, że nie mógł wygodnie 
      usiąść. Chia jeszcze nigdy nie jechała tak małym samochodem, a już na 
      pewno nie taką taksówką. Masahiko miał kolana podciągnięte prawie pod 
      brodę. Szofer nosił białe rękawiczki i czapkę podobną do tych, które 
      nosili taksówkarze z lat czterdziestych. Wszystkie zagłówki były nakryte 
      pokrowcami z wykrochmalonej białej koronki i umocowane specjalnymi 
      zatrzaskami. 

      Domyślała się, że taksówka jest taka mała, ponieważ płacił za nią Gomi 
      Boy, który nie ukrywał, że nie ma wiele pieniędzy. 

      Jakoś wyjechali z deszczu na tę ruchliwą, imponującą, lecz staromodną, 
      wielopoziomową estakadę o stalowym szkielecie poowijanym bandażami kewlaru 
      i przemknęli obok środkowych pięter wysokich budynków. Może znów jechali 
      przez Shinjuku, ponieważ chyba dostrzegła Tin Toy Building, jednak z 
      daleka i z innej strony. W jednym z mijanych okien, niczym nie różniącym 
      się od innych, ujrzała nagiego mężczyznę, siedzącego ze skrzyżowanymi 
      nogami na biurku. Usta miał szeroko otwarte w niemym krzyku i zniknął jej 
      z oczu tak szybko, że nie była pewna, czy naprawdę go widziała. 

      Potem przez strugi deszczu zaczęła zauważać inne budynki, rzęsiście 
      oświetlone, nawet jak na miejscowe normy, niczym atrakcje Nissan County w 
      telewizyjnej reklamie - pojedyncze elementy sterczące z chmur mniej 
      zróżnicowanych struktur. Każdy z tych jasno oświetlonych budynków miał na 
      dachu neon: "Hotel Król Midas", z migoczącą koroną i berłem, "Freedom 
      Shower Banff" z niebiesko-zieloną górą i wodospadem złotego blasku. Co 
      najmniej sześć innych, jeden po drugim, a potem Gomi powiedział coś po 
      japońsku. Kierowca w odpowiedzi pokiwał czarną, lśniącą kulą głowy. 

      Zwalniając, zjechali z drogi szybkiego ruchu. Z zakrętu estakady, w 
      płaskim i brzydkim blasku lamp sodowych ujrzała smagane deszczem, 
      anonimowe skrzyżowanie. Ani śladu samochodów, strome zbocze porośnięte 
      bladozieloną, krótką i mokrą trawą. To miejsce równie dobrze mogło 
      znajdować się na przedmieściach Seattle, na przedmieściach czegokolwiek. 
      Ścisnęło ją w gardle z tęsknoty za domem. 

      Gomi Boy zerknął na nią kątem oka, zajęty wyciąganiem czegoś z kieszeni - 
      dla odmiany wszytej wewnątrz spodni. Z miejsca znajdującego się gdzieś na 
      wysokości kolan wydobył zwitek banknotów ściągniętych szeroką, czarną 
      gumką. W nikłym blasku kolejnej latarni Chia zobaczyła, jak zdejmuje gumkę 
      i odlicza trzy banknoty. Były większe od amerykańskich i na jednym 
      zauważyła uspokajająco znajome logo firmy, której nazwę znała przez całe 
      życie. Wetknął trzy banknoty do rękawa swetra i zaczął chować pozostałe 
      tam, skąd je wydobył. 

      - Zaraz będziemy - powiedział, wyjąwszy rękę i poprawiwszy szelki. 

      - Gdzie? 

      Skręcili w prawo i stanęli w dziwnej białej poświacie, padającej wraz z 
      deszczem na poplamiony olejem beton, na którym widniały dwie duże, 
      namalowane strzałki, skierowane w przeciwne strony. Ta zwrócona w 
      kierunku, w jakim jechali, wskazywała prostokątny otwór w gładkim, białym 
      murze. Z jego górnej krawędzi zwisały szerokie wstęgi błyszczącego 
      plastiku, sięgające do ziemi i zasłaniające to, co znajdowało się za nimi. 
      Przypominały Chii serpentyny ze szkolnego balu. Gomi Boy wręczył kierowcy 
      trzy banknoty i siedział, cierpliwie czekając na resztę. 

      Chii ścierpły nogi. Sięgnęła do klamki drzwi, lecz Masahiko szybko 
      wyciągnął rękę nad oparciem fotela, powstrzymując ją. 

      - Musi je otworzyć kierowca - powiedział. - Jeśli pociągniesz, uszkodzisz 
      mechanizm, a to bardzo kosztowne. 

      Taksówkarz wydał Gomi resztę. Chia spodziewała się, że Gomi da mu napiwek, 
      ale nie zrobił tego. Kierowca opuścił rękę i pociągnął jakąś dźwignię, 
      otwierając drzwi. 

      Wysiadła w deszcz, ciągnąc za sobą torbę i rozejrzała się, szukając źródła 
      białej poświaty. Budynek w kształcie weselnego tortu, z neonem "Hotel Di", 
      białymi literami okolonymi jasnymi, mrugającymi lampkami. Masahiko stanął 
      przy niej i poprowadził w kierunku różowych pasków. Za plecami usłyszała 
      odjeżdżającą taksówkę. 

      - Chodź. 

      Gomi Boy zniknął za mokrymi wstążkami, niosąc torbę. 

      Prawie pusty parking z dwoma małymi samochodami, których tablice 
      rejestracyjne były skryte za czarnymi prostokątami gładkiego plastiku. 
      Szklane drzwi rozsunęły się przed nadchodzącym Gomi Boyem. 

      Bezcielesny głos powiedział coś po japońsku. Gomi Boy odpowiedział w tym 
      samym języku. 

      - Daj mu kartę - polecił Masahiko. Chia wyjęła kartę i podała ją Gomi, 
      który zadał głosowi szereg pytań. Chia rozejrzała się wokół. 
      Bladoniebiesko, różowo, jasnoszare. Bardzo małe pomieszczenie, które 
      wyglądało jak hol hotelu, ale nie oferowało żadnego miejsca, gdzie można 
      by usiąść. Obrazki przesuwające się na ekranach: wnętrza obco 
      wyglądających pokoi. Głos odpowiadający na pytania Gomiego. 

      - Prosi o pokój z dostępem do łącza - wyjaśnił po cichu Masahiko. 

      Gomi Boy i głos najwidoczniej doszli do porozumienia. Chłopiec wsunął 
      kartę Chii do szczeliny nad czymś, co wyglądało jak fontanna z różową 
      wodą. Głos mu podziękował. Otworzyła się niewielka przegródka i do różowej 
      miseczki ześlizgnął się klucz. Gomi Boy wziął go i wręczył Masahiko. Z 
      otworu wysunęła się karta Chii. Gomi Boy wyciągnął ją i oddał dziewczynie. 
      Wręczył Masahiko torbę, odwrócił się i wyszedł. Szklane drzwi z sykiem 
      zasunęły się za nim. 

      - On nie idzie z nami? 

      - Do pokoju mogą wejść tylko dwie osoby. Wzywają go obowiązki, Chodź - 
      powiedział Masahiko, wskazując na windę, która otworzyła się, kiedy do 
      niej podeszli. 

      - Mówiłeś, że co to za hotel? 

      Chia weszła do windy. Wsiadł za nią i drzwi się zamknęły. Odchrząknął. 

      - Hotel miłości - odparł. 

      - A co to takiego? 

      Jechali w górę. 

      - Pokoje do wynajęcia. Do uprawiania seksu. Na godziny. 

      - Och - mruknęła Chia, jakby to wszystko wyjaśniało. Winda stanęła i drzwi 
      się otworzyły. Wysiadł, a ona poszła za nim, wąskim korytarzem oświetlonym 
      lampkami umieszczonymi na wysokości kostek nóg. Przystanął przed kolejnymi 
      drzwiami i wsunął do zamka otrzymany w recepcji klucz. Kiedy otworzył 
      drzwi, zapaliło się światło. 

      - Byłeś już tu kiedyś? - zapytała i zaczerwieniła się. Nie chciała, żeby 
      tak to zabrzmiało. 

      - Nie - odparł. Zamknął drzwi i obejrzał zamki. Nacisnął dwa przyciski. - 
      Jednak ludzie, którzy tu przychodzą, czasem chcą skorzystać z łącza. Hotel 
      ma własny system łączności, który trudno spenetrować. Również 
      telefonicznej. 

      Chia patrzyła na owalne, różowe i kosmate łóżko. Wyglądało na zrobione z 
      tego, z czego robili wypchane zwierzęta. Wykładzina była włochata i biała 
      jak śnieg: to połączenie przypominało jej szczególnie paskudnie 
      wyglądające ciastko o nazwie Ring-Ding. 

      Trzask odrywanych rzepów. Odwróciła się i zobaczyła, że Masahiko zdejmuje 
      nylonowe getry. Potem zdjął czarne buciory (z jednej szarej skarpetki 
      wystawał mu duży palec) i włożył białe, papierowe sandały. Chia spojrzała 
      na swoje mokre buty na białej wykładzinie i postanowiła pójść za jego 
      przykładem. 

      - Dlaczego ten pokój tak wygląda? - zapytała, klękając, żeby rozwiązać 
      sznurowadła. 

      Masahiko wzruszył ramionami. Chia zauważyła, że naszyty na torbie symbol 
      zagrożenia biologicznego miał niemal taki sam kolor, jak futro na łóżku. 

      Dostrzegłszy za uchylonymi drzwiami coś, co niewątpliwie było łazienką, 
      zaniosła tam swoją torbę i zamknęła się. Ściany były wyłożone czymś 
      czarnym i błyszczącym, a podłogę pokrywała szachownica czarnych i białych 
      płytek. Zapaliło się przemyślnie rozmieszczone oświetlenie i otoczył ją 
      ptasi świergot. Łazienka była prawie tak duża jak pokój, z wanną wielkości 
      miniaturowego czarnego basenu i czymś, w czym Chia dopiero po chwili 
      rozpoznała toaletę. Pamiętając tę w biurze Eddiego, odstawiła torbę i z 
      najwyższą ostrożnością podeszła do urządzenia. Było czarne i chromowane, z 
      poręczami i oparciem, jak fotel u fryzjera. Na małym ekranie obok 
      przewijały się napisy. W gąszczu japońskich znaków dostrzegła angielskie 
      litery. Zobaczyła słowa "A. Przyjemność" i "B. Superprzyjemność". 

      - Hmm - mruknęła. 

      Obejrzawszy siedzenie i złowrogo wyglądającą, czarną miskę klozetową, 
      spuściła spodnie, ostrożnie usadowiła się nad toaletą i wysikała się, nie 
      siadając. Niech ktoś inny ją spłucze, pomyślała, myjąc ręce nad umywalką, 
      lecz zaraz usłyszała szum spuszczanej wody. 

      Obok umywalki stała torebka z różowego papieru, z napisem "Przybory 
      toaletowe Tin Tin", wydrukowanym ozdobnymi literami. Torba była zamknięta 
      srebrzystym spinaczem. Chia zdjęła go i zajrzała do środka. Mnóstwo 
      jednorazowych kosmetyków i co najmniej tuzin różnego rodzaju prezerwatyw, 
      wszystko opakowane tak, że wyglądało jak cukierki. 

      Obok lustra nad umywalką wisiała lśniąca czarna szafka - jedyna rzecz w 
      tym pomieszczeniu wyglądająca na japońską i znajomą. Chia otworzyła ją: w 
      środku zapaliło się światło, ukazując trzy szklane półki z opakowanymi w 
      celofan męskimi członkami różnej wielkości i o różnych kolorach. Innych 
      przedmiotów nie zdołała rozpoznać: jakieś kulki, coś, co wyglądało jak 
      mały paralizator, miniaturowe rurki z gumowymi wąsami. Na środku stała 
      malutka czarnowłosa laleczka w pięknym kimonie z kolorowego papieru i 
      złotogłowiu. Kiedy Chia próbowała ją podnieść, peruka i kimono opadły, 
      ukazując kolejną atrapę w celofanie, z namalowanymi oczami i wygiętymi 
      wargami Kupidyna. Próbowała z powrotem nałożyć kimono i perukę, ale atrapa 
      upadła, wywracając wszystko na półce, więc Chia szybko zamknęła szafkę. 
      Potem ponownie umyła ręce. 

      Wróciła do pokoju. Masahiko podłączał swój komputer do czarnej konsoli na 
      półce pełnej różnego sprzętu. Chia położyła torbę na biurku. Coś cicho 
      brzęknęło, dwukrotnie, a potem powierzchnia łóżka zaczęła falować, 
      powolnymi osmotycznymi ruchami, koncentrującymi się pod torbą, która 
      zaczęła podnosić się i opadać... 

      - Och! - powiedziała Chia i zdjęła torbę z łóżka, które znów zabrzęczało i 
      wygładziło się. 

      Masahiko zerknął na nią i ponownie zajął się sprzętem na półce. Chia 
      zauważyła, że pokój ma okno, schowane za zasłoną. Po kolei dotykała 
      uchwytów przytrzymujących zasłonę, aż ta odsunęła się na niewidocznym 
      karniszu. Okno wychodziło na otoczony siatką parking obok niskiego, 
      beżowego budynku z falistego plastiku. Stały tam trzy ciężarówki, pierwsze 
      samochody, jakie widziała w Japonii, które nie były ani nowe, ani czyste. 
      Spod jednej wyszedł zmoknięty bury kot i skoczył w cień pod sąsiednim 
      wozem. Wciąż padało. 

      - Dobrze - usłyszała zadowolony głos Masahiko. - Ruszamy do Warownego 
      Miasta. 




      25
      Idoru


      - Co to ma znaczyć "ona tu jest"? - zapytał Laney Yamazakiego, gdy 
      przechodzili za Shermana. Do segmentów masywnych gąsienic czołgu przywarły 
      kawały zaschniętego błota. 

      - Jest tu pan Kuwayama - szepnął Yamazaki. - On ją reprezentuje... Laney 
      zobaczył, że przy niskim stole siedzi już kilka osób. Dwaj mężczyźni. I 
      kobieta. Tą kobietą musiała być Rei Toei. 

      Jeśli w ogóle jakoś ją sobie wyobrażał, to jako superrozdzielczy 
      konglomerat twarzy trzech tuzinów kobiet najpopularniejszych w japońskich 
      mediach. Zwykle tak robiono w Hollywood, a tej reguły przestrzegano 
      jeszcze ściślej w przypadku software'u - syntetyków o algorytmicznie 
      przetworzonych rysach jakiejś szczególnie popularnej osoby. 

      Tymczasem ona była zupełnie inna. 

      Jej czarne włosy, prosto przycięte i lśniące, przy każdym ruchu głowy 
      omiatały odsłonięte ramiona. Nie miała brwi, a obie powieki i rzęsy były 
      oproszone czymś białym, ostro kontrastującym z czarnymi tęczówkami. 

      A teraz ich spojrzenia się spotkały. 

      Jakby przekroczył niewidzialną linię. Sama struktura jej twarzy, geometrii 
      kości, kryła historię dynastii, przewrotów, przymusowych migracji. Ujrzał 
      kamienne grobowce na stromych górskich halach, nadproża pokryte śniegiem. 
      Rząd kudłatych kucyków, ciągnących ścieżką nad wąwozem. Mróz zamieniał ich 
      oddechy w białą parę. Zakola rzeki w dole, jak ledwie widoczne smugi 
      srebra. Szczęk żelaznych dzwonków w granatowym zmierzchu. 

      Laney zadrżał. W ustach poczuł smak zardzewiałego metalu. 

      Oczy idoru, posłanki jakiegoś wyimaginowanego kraju, napotkały jego 
      spojrzenie. 

      - Siadamy tutaj. - To Arleigh u jego boku wzięła go pod rękę. Wskazała na 
      dwa miejsca przy stole. - Wszystko w porządku? - spytała cicho. - Zdejmij 
      buty. 

      Laney spojrzał na Blackwella, który ze zbolałą miną popatrzył na idoru, 
      ale ten grymas zaraz zniknął, skryty pod maską blizn. Laney usłuchał: 
      klęknął i zdjął buty, poruszając się jak pijany lub śpiący człowiek, 
      chociaż wiedział, że jest zupełnie trzeźwy. Idoru uśmiechnęła się, 
      rozświetliła od wewnątrz. 

      - Laney? 

      Stół rozstawiono w zagłębieniu podłogi. Laney usadowił się, wkładając nogi 
      pod blat i oburącz ściskając poduszkę. 

      - Co? 

      - Dobrze się czujesz? 

      - Czuję? 

      - Wyglądałeś jak... oślepiony. 

      Rez zajął miejsce u szczytu stołu, mając idoru po prawej, a kogoś innego - 
      Laney rozpoznał gitarzystę Lo - po lewej ręce. Z drugiej strony idoru 
      siedział dystyngowany starszy pan w okularach bez oprawek, z siwymi 
      włosami zaczesanymi do góry i odsłaniającymi gładkie czoło. Miał na sobie 
      bardzo kosztownie wyglądający garnitur z jakiegoś matowoczarnego materiału 
      i białą koszulę ze stójkowym kołnierzykiem, zapinaną w bardzo 
      skomplikowany sposób. Kiedy mężczyzna obrócił się, żeby powiedzieć coś do 
      Rei Toei, Laney wyraźnie dostrzegł, jak światło jej twarzy przez moment 
      odbija się w tych lekko eliptycznych szkłach. 

      Arleigh głośno wciągnęła oddech. Ona też to zauważyła. 

      Hologram. Generowany, animowany, zaprezentowany. Laney powoli rozluźnił 
      zaciśnięte na brzegach poduszki palce. Zaraz jednak przypomniał sobie 
      kamienne grobowce, rzekę, kucyki z żelaznymi dzwonkami. 

      Punkty węzłowe. 




      Laney zapytał kiedyś Gerrarda Delouvriera, najcierpliwszego z 
      uwielbiających tenis Francuzów pracujących przy TIDAL, dlaczego to on, 
      Laney, został wybrany na pierwszego (a zarazem, jak się okazało, 
      ostatniego) adepta tej szczególnej sztuki, jakiej usiłowali go nauczyć. 
      Przecież nie starał się o tę pracę - rzekł - i nie ma powodu, by sądzić, 
      iż kandydatów poszukiwano poprzez ogłoszenia w prasie. 

      Delouvrier - z krótkimi, przedwcześnie posiwiałymi włosami i naturalną 
      opalenizną - odchylił się w wygodnym fotelu komputerowym i wyciągnął nogi. 
      Zdawał się oglądać swoje zamszowe buty na miękkich podeszwach. Potem 
      spojrzał za okno, na prostokątne budynki, anonimowy krajobraz, lutowy 
      śnieg. 

      - Nie rozumiesz? Wcale cię nie szkolimy. Tylko obserwujemy. To my chcemy 
      nauczyć się czegoś od ciebie. 

      Znajdowali się w laboratorium badawczym DatAmerica w stanie Iowa. Był tu 
      ziemny kort dla Delouvriera i jego kolegów, ale Francuzi wciąż narzekali 
      na nawierzchnię. 

      - A dlaczego ja? 

      Delouvrier rzucił mu zmęczone spojrzenie. 

      - Rok dobroci dla sierot? Przejaw nieoczekiwanej filantropii ze strony 
      DatAmerica? - mruknął i przetarł oczy. - Nie, Laney. Coś się z tobą stało. 
      Może w jakiś sposób usiłujemy to podtworzyć. Czy jest takie słowo 
      "podtworzyć"? 

      - Nie. 

      - Nie kwestionuj uśmiechu losu. Jesteś tu z nami i robisz coś ważnego. To 
      prawda, że jest zima, lecz prace nadal trwają. - Popatrzył na Laneya. - 
      Jesteś naszym jedynym dowodem. 

      - Na co? 

      Delouvrier zamknął oczy. 

      - Był pewien człowiek, niewidomy, który opanował sztukę echolokacji. 
      Mlaskał językiem, rozumiesz? 

      Nadal nie otwierając oczu, zademonstrował to Laneyowi. 

      - Jak nietoperz. Niebywałe. 

      Delouvrier otworzył oczy. 

      - Potrafił bardzo dokładnie określić wygląd otoczenia. Jeździć na rowerze. 
      Wciąż robił to klik, klik. Naprawdę posiadł taką umiejętność. I nigdy nie 
      potrafił tego wyjaśnić, przekazać... 

      Zaplótł długie palce i strzelił stawami. 

      - Miejmy nadzieję, że z tobą jest inaczej. 




      Nie myśl o czerwonej krowie. A może chodziło o brązową? Laney nie 
      pamiętał. Nie patrz na twarz idoru. To nie ciało - to informacje. Ona jest 
      wierzchołkiem góry lodowej, nie, całą Antarktydą danych. Jeśli spojrzysz 
      na jej twarz, znów się zacznie: ona jest niewyobrażalną ilością 
      informacji. W zupełnie nieoczekiwany sposób indukowała punkty węzłowe, 
      tworząc narrację. 

      Mógł obserwować jej dłonie. Patrzeć, jak je. 

      Kolacja była wystawna, złożona z szeregu dań podawanych na osobnych, 
      prostokątnych talerzach. Każde stawiano przed Rei Toei, w polu działania 
      jej niewidocznego projektora, który natychmiast przysłaniał je idealną 
      kopią, holograficznym jedzeniem na holograficznym talerzu. Nawet kiedy 
      poruszała pałeczkami, wywoływała lekkie peryferyjne migotanie punktów 
      węzłowych. Pałeczki bowiem też były informacją, chociaż nie tak 
      skondensowaną jak jej rysy i spojrzenie. Kiedy zabierano "pusty" talerz, 
      ponownie pojawiał się nietknięty oryginał. 

      Kiedy zaczęło się to migotanie, Laney skupił uwagę na swoim talerzu, 
      niezgrabnie operujących pałeczkami palcach, na rozmowach wokół stołu. 
      Kuwayama, mężczyzna w okularach bez oprawki, odpowiadał na jakieś zadane 
      przez Reza pytanie, którego Laney nie dosłyszał: 

      - .. .w rezultacie zgromadzenia szeregu złożonych konstrukcji, które 
      nazywamy "maszynami pragnień". 

      Zielone oczy Reza, bystre i skupione. 

      - Nie w dosłownym znaczeniu - ciągnął Kuwayama - ale proszę sobie 
      wyobrazić koncentrację ukierunkowanych pragnień. Stwierdzono, że struktura 
      modularna jest idealną architekturą do wyrażenia dążeń... 

      Mówił pięknie modulowaną angielszczyzną, z akcentem, którego Laney nie 
      zdołał umiejscowić. Rez uśmiechnął się, przenosząc spojrzenie na twarz 
      idoru. Laney odruchowo zrobił to samo. 

      Zapadł w jej oczy. Patrzył na strome klifowe urwisko, które wyglądało na 
      złożone z samych prostokątnych balkonów, każdy na innej wysokości lub 
      głębokości. Pomarańczowy zachód słońca w przydymionych, osadzonych w 
      stalowych ramach oknach. Oleiste barwy nieba. Zamknął oczy, spojrzał w 
      dół, otworzył powieki. Nowy talerz, inne danie. 

      - Naprawdę byłeś głodny - zauważyła Arleigh. 

      Zajął się pałeczkami i jakoś zdołał chwycić, a potem połknąć coś w rodzaju 
      zimnego omletu z warzywami wielkości dwucentymetrowego sześcianika. 

      - Cudowne. Wolałbym jednak nie kosztować fugu. Najeżka z neurotoksynami. 
      Słyszałaś o niej? 

      - Przed chwilą ją zjadłeś - powiedziała. - Pamiętasz ten wielki półmisek z 
      plasterkami surowej ryby, ułożonymi jak płatki chryzantemy? 

      - Żartujesz. 

      - Czy już lekko zdrętwiały ci wargi i język? To od tego. Laney przesunął 
      językiem po ustach. Żartowała? Siedzący po lewej Yamazaki nachylił się do 
      niego. 

      - Może jest sposób na obejście problemu z danymi Reza. Zdajesz sobie 
      sprawę, jak bardzo aktywny jest światowy ruch jego fanów? 

      - Co takiego? 

      - Ma mnóstwo wielbicielek. Obserwują każdy ruch Reza, Lo, innych muzyków. 
      Rejestrują wiele drobnych szczegółów. 

      Po obejrzeniu materiału wideo Laney wiedział, że Lo/Rez teoretycznie 
      stanowili duet, ale zawsze towarzyszyło im co najmniej dwóch, a przeważnie 
      więcej muzyków. Rez od początku nie krył swej niechęci do instrumentów 
      perkusyjnych. Obecny perkusista, "Ślepy" Willy Jude siedzący naprzeciw 
      Yamazakiego, grał z Rezem od lat. Podczas kolacji co chwila kierował swoje 
      ogromne przeciwsłoneczne okulary w stronę idoru, a teraz jakby wyczuł 
      wzrok Laneya. Zwrócił ku niemu czarne szkła, jak ekrany wideo. 

      - Człowieku - powiedział. - Rozzer siedzi tu i robi maślane oczy do 
      wielkiego aluminiowego termosu. 

      - Pan jej nie widzi? 

      - Hologramy to dziwna rzecz, stary - odparł perkusista, czubkiem palca 
      dotykając okularów. - Zabrałem moje dzieciaki do Nissan County. 
      Zadzwoniłem wcześniej i trochę podkręcili holo. Wtedy je widziałem. Ta 
      dama ma chyba inną częstotliwość albo co. Widzę tylko ten projektor i ten, 
      no... ektoplastik czy jak mu tam? Taką poświatę. 

      Mężczyzna siedzący między nim a panem Kuwayamą, niejaki Ozaki, 
      przepraszająco skłonił się Jude'owi. 

      - Bardzo przepraszamy. Naprawdę bardzo nam przykro. Konieczna jest drobna 
      korekta, ale nie możemy dokonać jej teraz. 

      - Hej - odparł Jude - nie ma problemu. Już ją widziałem. Oglądam wszystkie 
      muzyczne kanały. Na przykład, jak ona jest jakąś mongolską księżniczką czy 
      kimś takim, wysoko w górach... 

      Laney upuścił pałeczkę. 

      - Najnowszy singiel - powiedział Ozaki. 

      - Tak - rzekł Jude - bardzo dobry. Nosi na nim tę złotą maskę? Niezłe 
      gówno. 

      Wrzucił do ust kawałek maki i zaczął żuć. 




      26
      Hak Nam


      Chia i Masahiko siedzieli naprzeciw siebie na białej wykładzinie. Jedyne 
      krzesło w pokoju było nie budzącym zaufania meblem o cienkich wygiętych 
      nogach i sercowatym oparciu z różowego plastiku imitującego metal. Oboje 
      nie mieli ochoty siadać na łóżku. Chia położyła Sandbendera na kolanach i 
      wsunęła czubki palców w naparstki rękawiczek. Masahiko postawił swój 
      komputer na podłodze; umieścił na miejscu panel kontrolny i wyjął spod 
      tylnej ścianki parę bardzo zmyślnych rękawic oraz dwa czarne spodki 
      połączone światłowodem. Inny przewód biegł od komputera do niewielkiej 
      szczeliny z tyłu Sandbendera. 

      - W porządku - powiedziała Chia - zaczynajmy. Muszę znaleźć kogoś... 

      - Tak - zgodził się. Podniósł czarne spodki i zasłonił sobie nimi oczy. 
      Kiedy odjął ręce, okulary pozostały na miejscu. Wyglądało to niesamowicie. 
      Chia wzięła swoje okulary i założyła je. 

      - Co mam?... 

      Coś w jądrze spraw poruszało się w absolutnie niewiarygodnych kierunkach. 
      Nie miała wrażenia, jakie zwykle towarzyszyło łączeniu. 

      Konflikt programowy? Jak światło sączące się przez trzepoczące szmaty. 

      A potem to coś przed nią: budynek z biomasy albo stromy urwisty brzeg, 
      niezliczone, bezładne poziomy, bez ładu i składu. Gmatwanina płytkich 
      balkonów, tysiące okienek rzucających mgłę pustych srebrnych prostokątów. 
      Ciągnąca się po bokach aż po krańce pola widzenia i na tej wysokiej, 
      poszarpanej skale nierównej fasady, pokrytej czarnym futrem poskręcanych 
      rur, anten przechylonych pod ciężarem splątanych kabli. I wysoko w górze 
      skraj nieba, po którym barwy rozlały się jak benzyna na wodzie. 

      - Hak Nam - powiedział obok niej. 

      - Co to takiego? 

      - Miasto ciemności. Między ścianami świata. 

      Przypomniała sobie chustę, którą widziała w jego pokoju na zapleczu 
      kuchni, szczegółową mapę planowego chaosu, niesymetryczne segmenciki 
      czerwieni, czerni i żółci. 

      - To DWU, prawda? 

      Większa, trwalsza wersja miejsca, jakie tokijski oddział stworzył na 
      spotkanie, albo dżungli zrobionej przez Zonę i Kelsey. Ludzie 
      wykorzystywali DWU do gier: wymyślali sobie postacie i wcielali się w nie. 
      Robiły tak małe dzieci i samotni. 

      - Nie - zaprzeczył. - To nie gra. 

      Znaleźli się w środku, powoli przyspieszając, aż ruchliwy gąszcz otoczenia 
      stał się nieustannym wyzwaniem dla wzroku, optycznym werblem. "Ulica Tai 
      Chang". Mury atakujące przewijającymi się wiadomościami, widmowe drzwi 
      śmigające obok, jak karty w tasowanej talii. 

      I nie byli tu sami: opodal przelatywały jakieś widmowe postacie i to 
      wrażenie wszechobecnych oczu... 

      Fraktalowe śmiecie, okruchy bitów, powietrzny korytarz w szalonych zwojach 
      jakichś słabo migoczących linii. "Zaułek Alms House". Ostry zakręt. 
      Kolejny. A potem pięli się labiryntem spiralnych schodów, coraz szybciej, 
      aż Chia wstrzymała dech i zamknęła oczy. Pod powiekami zawirowały jej 
      czerwone plamki, ale ciśnienie zelżało. 

      Kiedy otworzyła oczy, znajdowali się w znacznie czyściejszej, ale nie 
      większej wersji pokoju Masahiko na tyłach restauracji. Żadnych opakowań po 
      zupach, żadnych ciuchów. Siedział obok niej na łóżku, patrząc na 
      zmieniające się wzory na konsoli komputera. Obok, na półce, jej 
      Sandbender. Tekstura prymitywna, wszystko trochę zbyt gładkie i szkliste. 
      Popatrzyła na niego, ciekawa, jak się zaprezentuje. Standardowy skan, 
      chyba zrobiony rok wcześniej: miał krótsze włosy. I nosił tę samą czarną 
      tunikę. 

      Na ścianie za komputerami wisiała animowana wersja chusty, z lekko 
      pulsującymi czerwonymi, czarnymi i żółtymi prostokącikami. Przez jej 
      środek biegła jasnozielona linia, a z jej zakończenia rozchodziły się 
      zielone, koncentryczne kręgi. 

      Chia spojrzała na Masahiko, ale on wciąż gapił się na pulpit. 

      Jakiś dźwięk. Zerknęła na drzwi, szczególnie kiepsko imitujące słoje 
      drewna. Zobaczyła mały biały prostokąt, wysuwający się spod drzwi. Sunął 
      dalej po podłodze, aż zniknął pod łóżkiem. Spojrzała nań w samą porę, by 
      zobaczyć, jak unosi się - równie powoli - nad pasiastym materacem i zawisa 
      w powietrzu na wysokości jej oczu. Wiadomość była napisana taką samą 
      czcionką, jakiej używali w "Whiskey Clone", albo bardzo podobną. Głosiła 
      "Ku-Klux-Klan Kollectibles", a potem kilka liter i cy.fr, które nie 
      wyglądały na jakikolwiek znany jej adres. 

      Znów dzwonek. Spojrzała na drzwi i zdążyła dostrzec wypadającą spod nich 
      szarą smugę. Płaską, wirującą. Jak cień jakiegoś kraba lub pająka, 
      dwuwymiarowy i wielonogi, dopadła białego prostokąta. Połknęła go i 
      śmignęła do drzwi. 

      - Zakończyłem moje zadanie dla Warownego Miasta-oznajmił Masahiko, 
      odwracając się od konsoli. 

      - Co to było? - zapytała Chia. 

      - Co takiego? 

      - Coś jak wizytówka. Wpełzła pod łóżko. A potem pojawiło się drugie coś, 
      jakby szary krab, i zjadło ją. 

      - Ogłoszenie - wyjaśnił - i podprogram z krytycznym spojrzeniem. 

      Wcale nie krytykował, tylko zjadł ją. 

      - Może osoba, która napisała ten podprogram, nie lubi reklam. Często tak 
      bywa. Albo nie lubi ogłoszeniodawcy. Z pobudek politycznych, estetycznych, 
      osobistych - wszelkich możliwych. 

      Chia rozejrzała się po replice jego pokoiku. 

      - Dlaczego nie postarałeś się o większy pokój? 

      Natychmiast zaniepokoiła się, że może przywykł do takiego, będąc 
      Japończykiem. Mimo wszystko była to chyba najmniejsza przestrzeń 
      wirtualna, w jakiej przebywała, a przecież większa wcale nie była droższa, 
      chyba że ktoś chciał mieć cały kraj, tak jak Zona. 

      - Warowne Miasto opiera się na koncepcji skali. To bardzo ważne. 
      Wykorzystując skalę, otrzymujemy miejsce, prawda? Oryginał zamieszkiwały 
      trzydzieści trzy tysiące ludzi. Na dwóch i siedmiu dziesiątych hektara. Do 
      wysokości czternastego piętra. 

      Chia nie rozumiała, o czym mówił. 

      - Muszę się połączyć. 

      - Oczywiście - odparł i wskazał na Sandbendera. 

      Była pewna, że znów ujrzy tę dwuwymiarową rzecz, ale tak się nie stało. 
      Bitmapowe rybki pływały w kółko w szklanym blacie stolika. Spojrzała przez 
      okno na naszkicowane drzewa i zadała sobie pytanie, gdzie też podział się 
      Mumphalumpagus. Nie widziała go od jakiegoś czasu. Zrobił go dla niej 
      ojciec, kiedy była mała - wielki różowy dinozaur z firankami rzęs. 

      Sprawdziła stolik, ale nie było do niej żadnej poczty. Mogła skorzystać z 
      telefonu. Zadzwonić do matki. Pewnie. "Cześć, jestem w Tokio. W hotelu 
      miłości. Ścigają mnie, bo ktoś podrzucił mi coś do torebki. Jak uważasz, 
      co powinnam zrobić?" 

      Próbowała połączyć się z numerem Kelsey, lecz dostała się tylko do 
      marmurowego przedsionka i czyjś głos, nie Kelsey, oznajmił, że Kelsey van 
      Troyr jest chwilowo nieobecna. Chia wyszła, nie zostawiając wiadomości. 
      Następnie spróbowała się połączyć z Zoną, ale jej dostawca wyłączył się. 
      To zdarzało się często w Meksyku, a szczególnie w Mexico City, gdzie 
      mieszkała Zona. Chia postanowiła spróbować szczęścia z kryjówką, która 
      znajdowała się w Arizonie, gdzie nigdy nie wyłączano sieci. Wiedziała, że 
      Zona nie lubi, kiedy ludzie odwiedzają ją tam, ponieważ nie chciała, aby 
      firma, która stworzyła to miejsce, a następnie zapomniała o nim, odkryła, 
      że Zona dostała się tam i stworzyła swój własny kraj. 

      Zapytała Sandbendera, skąd teraz się łączy, i dowiedziała się, że z 
      Helsinek w Finlandii. Tak więc system łącznościowy hotelu działał bez 
      zarzutu. 

      U Zony jak zwykle zapadał zmierzch. Chia obejrzała dno wyschniętego 
      basenu, szukając jaszczurek, ale nie znalazła ich tam. Zazwyczaj czekały 
      na intruza, ale nie tym razem. 

      - Zona? 

      Chia podniosła głowę, usiłując dostrzec te dziwne, podobne do kondorów 
      stworzenia Zony. Niebo było piękne, ale puste. Niebo było najważniejszą 
      częścią tego miejsca i nie poskąpiono na nie grosza. Solidna robota; 
      głębokie, czyste i w zwariowanym meksykańskim odcieniu bladego turkusu. 
      Ściągali tu ludzi, żeby sprzedawać im samoloty, prywatne odrzutowce, kiedy 
      jeszcze je robiono. Był tu pas startowy z białego betonu, ale Zona zrobiła 
      z niego kanion i przemapowała go. Cały lokalny koloryt był dziełem Zony: 
      ślady po ogniskach, wyschnięte baseny i popękane mury. Zaimportowała pliki 
      z krajobrazami, może nawet prawdziwe obrazy jakiejś części Meksyku. 

      - Zona? 

      Coś zagrzechotało na najbliższym dachu jak kamyki o blachę. 

      To nic. Tylko jaszczurka. Po prostu nie ma jej tu. 

      Trzask gałązki. Bliżej. 

      Nie rób sobie jaj, Zono. 

      Wyszła stamtąd. 

      Bitmapowe rybki pływały tam i z powrotem. 

      To naprawdę niesamowite. Nie wiedziała dlaczego, ale tak było. Ta cisza... 
      Spojrzała na drzwi swojej sypialni i zaczęła się zastanawiać, co 
      znalazłaby za nimi, gdyby je otworzyła. Łóżko, plakat Lo/Rez Skyline, 
      software'owy Lo pozdrawiający ją przyjaźnie i bezosobowo. A jeśli znajdzie 
      coś innego? Coś, co na nią czeka. Na przykład wciąż słyszała ten grzechot 
      na zboczu. A gdyby podeszła do siatkowych drzwi, za którymi znajdował się 
      pokój matki? Gdyby otworzyła je i znalazła ten pokój, w którym czekałaby 
      nie matka, lecz ktoś inny? 

      W ten sposób tylko napędzi sobie strachu. Spojrzała na stertę albumów 
      Lo/Rez obok litografii pudełka śniadaniowego i na wirtualną Wenecję. Teraz 
      nawet Mistrz Muzyki wydawał się mile widzianym towarzyszem. Uruchomiła 
      program, patrząc, jak dekompresuje się Piazza, niczym nieskończenie 
      skomplikowana rozkładanka, tworząca trójwymiarową ilustrację. Wokół niej 
      wyłoniły się fasady i kolumnady, na godzinę przed świtem zimowego dnia. 

      Odwróciwszy się plecami do wody, na której dzioby czarnych gondoli 
      podskakiwały jak nuty w jakimś zapomnianym systemie muzycznej notacji, 
      wskazała palcem i pomknęła przez labirynt uliczek, jednocześnie myśląc, że 
      to miejsce jest na swój sposób równie dziwne, jak Warowne Miasto Masahiko, 
      więc o co w tym wszystkim chodzi? 

      Dopiero mijając trzeci most, zorientowała się, że nie ma Mistrza. 

      Hej! 

      Przystanęła. Karnawałowe maski na wystawie, naprawdę stare. Czarne, 
      sterczące prącia nosów, puste oczodoły. Lustro przysłonięte pożółkłą 
      krepą. 

      Sprawdziła Sandbendera, czy przypadkowo nie wyłączyła Mistrza. Nie. 
      Otworzyła oczy i policzyła do trzech. Wyobraziła sobie, że siedzi na 
      miękkiej wykładzinie hotelu "Di". Otworzyła oczy. 

      Na końcu wąskiej weneckiej uliczki z kocimi łbami, wiodącej na mały 
      placyk, pod wznoszącą się na środku fontanną stała jakaś nieznajoma 
      postać. 

      Chia zdjęła gogle, nie wyłączając Wenecji. 

      Masahiko siedział naprzeciw niej, ze skrzyżowanymi nogami i czarnymi 
      spodkami na oczach. Powoli i bezgłośnie poruszał wargami, a palcami 
      opartych o uda dłoni kreślił coś w powietrzu. 

      Maryalice siedziała na skraju różowego łóżka. W ustach miała nie zapalony 
      papieros, a w ręku mały kanciasty pistolet. Chia zauważyła, że świeżo 
      pomalowane czerwonym lakierem paznokcie kontrastowały z perłowym 
      plastikiem rękojeści. 

      - Znów to samo - powiedziała Maryalice z papierosem w zębach. Nacisnęła 
      spust i z lufy pistoletu wytrysnął złocisty płomyczek. Zapaliła od niego 
      papierosa. - Tokio. Mówię ci. Zawsze tak samo. 




      27
      Nie ma jak rzeczywistość


      Laney stał przy pisuarze z czarnej gumy w męskiej toalecie, kiedy zauważył 
      tego Rosjanina czeszącego się przed lustrem. 

      Przynajmniej ten materiał wyglądał tak, jak czarna guma z miękkimi 
      krawędziami. Najwidoczniej naprawili kanalizację, ale zastanawiał się, co 
      by powiedzieli, gdyby zechciał wnieść swój udział do wystroju Groty? Po 
      drodze zauważył, że na jednym z barów leżą sztabki czegoś ciemnozielonego 
      i przezroczystego, podświetlone od spodu. Miał nadzieję, że nie zrobili 
      ich z tego, co odpiłowali na klatce schodowej. 

      Kolacja skończyła się i chyba wypił do niej za dużo sake. Razem z Arleigh 
      i Yamazakim obserwowali spotkanie Reza z tą nową wersją idoru, którą Willy 
      Jude widział jako wielki srebrny termos. Blackwell również oswoił się z 
      jej widokiem. Laney podejrzewał, że ochroniarz nie miał pojęcia o jej 
      przybyciu i dowiedział się o tym dopiero wtedy, kiedy przyszedł i usłyszał 
      o tym od Reza. 

      Arleigh przez większość wieczoru rozmawiała z Lo, głównie o 
      nieruchomościach. Miał wiele posiadłości rozsianych po całym świecie. 
      Laney słuchał kolejnych pomysłów Yamazakiego w sprawie ewentualnego 
      wykorzystania baz klubowych. Może i coś w tym było, ale to się dopiero 
      okaże. Blackwell nie odzywał się do nikogo, pijąc piwo zamiast sake i 
      pochłaniając potrawy w takich ilościach, jakby usiłował zatkać jakąś 
      dziurę w systemie zabezpieczeń, którą można załatać, metodycznie 
      zapychając ją sashimi. Australijczyk po mistrzowsku operował pałeczkami; 
      zapewne mógłby z pięćdziesięciu kroków trafić cię nimi w oko. Głównym 
      punktem programu był jednak Rez i idoru oraz w mniejszym stopniu Kuwayama, 
      który prowadził z obojgiem długie rozmowy. Drugi Japończyk, Ozaki, 
      wyglądał na faceta przyprowadzonego na wypadek, gdyby trzeba było wymienić 
      baterie w srebrnym termosie. Willy Jude był dość przyjacielski, ale w 
      niezwykle bezosobowy sposób. 

      Z reguły technicy byli najlepszym źródłem wszelkich plotek krążących po 
      danej firmie, więc Laney kilkakrotnie próbował pociągnąć za język 
      Ozakiego, lecz ten nie powiedział ani słowa więcej, niż musiał. A ponieważ 
      Laney nie mógł nawet spojrzeć na Rei Toei, nie zaczynając czytać punktów 
      węzłowych, musiał ograniczyć szpiegowanie do wyrywkowych obrazów, 
      rejestrowanych poza polem jej widzenia. Jednym z tych obrazów była 
      Arleigh. Zarys jej szczęki miał w sobie coś, co bardzo mu się spodobało, 
      więc co chwila zerkał na sąsiadkę. 

      Laney zapiął rozporek i poszedł umyć ręce nad umywalką zrobioną z tego 
      samego czarnego tworzywa. Zauważył, że Rosjanin wciąż czesze włosy. Laney 
      nie wiedział, czy ten człowiek rzeczywiście jest Rosjaninem, ale tak 
      nazwał go w myślach ze względu na czarne spodnie spadochroniarza w 
      jasnobiałe łaty, z czarnymi lampasami oraz wieczorową marynarkę z białej 
      skóry. Zdecydowanie Rosjanin lub inny przedstawiciel Kombinatu, komuch 
      zmutowany na mafiosa. Czesał się z głębokim skupieniem, przypominającym 
      Laneyowi muchę, czyszczącą się przednimi łapkami. Był olbrzymi i miał 
      wielką głowę lekko zwężoną na czubku. Pomimo uwagi, jaką poświęcał 
      czesaniu się, mężczyzna nie miał wielu włosów, przynajmniej na czubku 
      głowy, więc Laney pomyślał, że wszyscy ci faceci kwalifikują się do 
      implantów. Rydell mówił mu, że w Tokio roi się od takich typów. Widział 
      program dokumentalny, z którego wynikało, że są tak bezmyślnie i 
      niepotrzebnie brutalni, że nikt nie chce mieć z nimi nic wspólnego. Potem 
      Rydell zaczął mu opowiadać o dwóch Rosjanach, gliniarzach z San Francisco, 
      z którymi starł się kiedyś, ale Laney musiał iść na spotkanie z Rice'em 
      Danielsem i specem od makijażu, więc nigdy nie poznał zakończenia. Teraz 
      sprawdził, czy resztki jedzenia nie utkwiły mu między zębami. Kiedy 
      wychodził, Rosjanin nadal się czesał. Laney zobaczył Yamazakiego, 
      mrugającego i zagubionego. 

      - Jest tam - powiedział do Japończyka. 

      - Co? 

      - Kibel. 

      - Kibel? 

      - Męski. Toaleta. 

      - Szukałem ciebie. 

      - No to mnie znalazłeś. 

      - Zauważyłem, że podczas kolacji omijałeś wzrokiem idoru. 

      - Racja. 

      - Podejrzewam, że zagęszczenie informacji jest tak ogromne, że pozwala na 
      ustalenie punktów węzłowych... 

      - Słusznie. 

      Yamazaki kiwnął głową. 

      - Aha. Jednak nie w przypadku jednego z jej filmów, ani nawet "koncertów 
      na żywo". 

      - Dlaczego nie? - Laney ruszył z powrotem do stołu. 

      - Szerokość pasma - wyjaśnił Yamazaki. - Wersja z dzisiejszego wieczoru 
      jest szerokopasmowa. 

      - Czy zapłacą nam za testowanie wersji beta? 

      - Możesz opisać naturę tych węzłów? Proszę. 

      - Mają postać wspomnień albo migawek z filmu. Ale coś, co powiedział 
      perkusista, każe mi przypuszczać, że widziałem tylko jej ostatni teledysk. 


      Ktoś pchnął go w plecy i Laney poleciał na najbliższy stolik, tłukąc 
      zastawę. Poczuł pękające pod nim talerze i przez ułamek sekundy gapił się 
      na opięte szarym lateksem łono jakiejś kobiety, która wrzasnęła 
      przeraźliwie w tej samej chwili, gdy stolik runął na podłogę. Coś, 
      prawdopodobnie jej kolano, mocno uderzyło Laneya w skroń. 

      Zdołał uklęknąć, trzymając się za głowę, i nagle przypomniał sobie 
      eksperyment naukowy, jaki przeprowadzali na zajęciach w Gainesville. Z 
      napięcia powierzchniowego. Sypało się pieprz na wodę w szklance. Koniec 
      igły przysuwało się tuż nad cienką warstwę pieprzu. Ten, jak żywa istota, 
      umykał przed igłą. To samo zdarzyło się tutaj - dzwoniło mu w głowie - 
      tylko zamiast pieprzu był tłum gości "Western Worldu", a igła musiała być 
      wycelowana w stolik Reza. 

      Plecy opięte wieczorową marynarką z białej skóry... Nagle zobaczył, jak 
      Sherman unosi się na fali pierzchającego tłumu i leci na niego, ogromny i 
      lekki, a potem zgasło światło. 

      Tłum i tak wrzeszczał, ale mrok zmienił ten zbiorowy wrzask w przerażający 
      ryk. Laney zakrył rękami uszy, a raczej próbował to zrobić, gdyż ktoś 
      wpadł na niego i przewrócił go na podłogę. Laney instynktownie zwinął się 
      w kłębek, osłaniając rękami kark. 

      - Hej - powiedział mu ktoś do ucha - wstawaj. Stratują cię. Był to Willy 
      Jude. 

      - Ja dobrze widzę - szepnął perkusista, chwytając go za rękę. - W 
      podczerwieni. 

      Laney pozwolił, by perkusista podniósł go z podłogi. 

      - Co jest? Co się stało? 

      - Nie wiem, ale chodź. Będzie gorzej... 

      Jakby w odpowiedzi, wśród oszalałego tłumu, rozległ się przeraźliwy skowyt 
      bólu. 

      - Blackwell dopadł któregoś - rzekł Willy Jude i Laney poczuł, że 
      perkusista chwyta go drugą ręką za pasek spodni. Potykając się, ruszył za 
      Jude'em. Ktoś wpadł na niego i krzyknął coś po japońsku. Osłaniając twarz 
      rękami, Laney szedł za perkusistą. Nagle znaleźli się w jakimś 
      spokojniejszym miejscu. 

      - Gdzie jesteśmy? - szepnął Laney. 

      - Tędy... - Coś uderzyło Laneya w piszczel. - Stołek - wyjaśnił Willy 
      Jude. - Przepraszam. 

      Pod podeszwami chrzęściło szkło. Łuk zielonkawego światła, pochyła kursywa 
      zawieszona w mroku. Jeszcze kilka kroków i zobaczył Grotę. Willy Jude 
      puścił jego pasek. 

      - Już widzisz, prawda? Tę bioluminescencję? 

      - Tak - odparł Laney, - Dzięki. 

      - Moje okulary jej nie wychwytują. Podczerwień rejestruje ciepłotę ciał. 
      ale nie widzę schodów. Sprowadź mnie na dół. 

      Jude wziął Laneya za rękę. Razem zaczęli schodzić po schodach. Obok 
      zbiegła trójka Japończyków w wieczorowych strojach, gubiąc na 
      inkrustowanych stopniach but na wysokim obcasie i znikając za zakrętem. 
      Laney kopniakiem usunął but z drogi Jude'a i poszli dalej. 

      Kiedy minęli zakręt, natknęli się na Arleigh, trzymającą na ramieniu 
      zieloną butelkę szampana. Kobieta miała w kąciku ust strużkę krwi, 
      ciemniejszą od szminki. Na widok Laneya opuściła butelkę. 

      - Gdzie byłeś? - zapytała. 

      - W toalecie - odparł Laney. 

      - Ominęła cię zabawa. 

      - Co się stało? 

      - Niech to szlag - mruknęła. - Zostawiłam tam płaszcz. 

      - Chodźcie, chodźcie - popędzał Willy Jude. 

      Kolejne stopnie, następne podesty, pofalowane ściany Groty przeszły w 
      gładki beton. Mijali ich zbiegający na dół ludzie, grupkami i pojedynczo, 
      pospiesznie zbiegając po schodach. Laney pomasował sobie żebra w miejscu, 
      gdzie uderzył nimi o blat. Bolały go, ale jakimś cudem nie odniósł żadnych 
      poważniejszych obrażeń. 

      - Wyglądali na chłopców z Kombinatu - powiedziała Arleigh. - Wielcy i 
      paskudni faceci, nieprzyjemne towarzystwo. Nie wiem, czy chodziło im o 
      Reza czy o idoru. Myśleli, że mogą sobie tak po prostu wejść i zrobić 
      swoje. 

      - Co zrobić? 

      - Nie wiem - odparła. - Kuwayama miał co najmniej tuzin swoich ochroniarzy 
      przy dwóch sąsiednich stolikach. A Blackwell pewnie codziennie przed 
      pójściem do łóżka modli się o taką okazję. Sięgnął do kieszeni i zgasły 
      światła. 

      - Zgasił je - wyjaśnił Willy Jude. - Jakimś pilotem. On lepiej widzi w 
      ciemności niż ja w tych okularach na podczerwień. Nie wiem, jak to robi, 
      ale tak jest. 

      - Jak się stamtąd wydostałaś? - zapytał Laney. 

      - Miałam latarkę. W torebce. 

      - Laney-san... 

      Obejrzał się i zobaczył Yamazakiego. Japończyk miał oderwany jeden rękaw 
      płaszcza w zieloną kratę i tylko jedno szkło w okularach. Arleigh wyjęła z 
      torebki telefon i klnąc pod nosem, usiłowała zadzwonić. Yamazaki dogonił 
      ich na następnym podeście. Dalej schodzili we czwórkę, przy czym Laney 
      nadal prowadził muzyka za rękę. 

      Kiedy dotarli na dół, nigdzie nie dostrzegli ponurych portierów "Western 
      Worldu". Samotny policjant z plastikową osłoną przeciwdeszczową na czapce 
      gorączkowo mówił coś do mikrofonu wpiętego w klapę peleryny. Robiąc to, 
      kręcił się w kółko, wymachując białą pałką. Wokół wyły syreny 
      nadjeżdżających wozów i Laneyowi wydawało się, że słyszy helikopter. 

      Willy Jude puścił rękę Laneya i przestawił okulary na jasne oświetlenie 
      ulicy. 

      - Gdzie jest mój samochód? 

      Arleigh odjęła od ust telefon, który wreszcie zaczął działać. 

      - Lepiej chodź z nami, Willy. Już jedzie tu specjalna jednostka policji... 


      - Nie ma to jak rzeczywistość - powiedział Rez. Laney odwrócił się, 
      zobaczył piosenkarza wychodzącego z bramy i strzepującego coś białego z 
      czarnej marynarki. - Spędzając za dużo czasu w wirtualnym świecie, 
      zapominamy o tym, no nie? Ty jesteś Leyner? 

      Wyciągnął rękę. 

      - Laney - poprawił go Laney, gdy za ich plecami zatrzymała się 
      ciemnozielona furgonetka Arleigh. 




      28
      Sprawa pieniędzy


      Maryalice otworzyła wygiętą szufladę, wbudowaną w wezgłowie różowego 
      łóżka. Miała na sobie czarną suknię z naszytymi na klapach cekinami, 
      układającymi się w wielkie czerwone róże w stylu Ashleigh Modine Carter. 
      Wyjęła talerzyk z niebieskiego szkła i ustawiła go sobie na kolanie. 

      - Nienawidzę takich miejsc - powiedziała. - Seks można obrzydzić na wiele 
      sposobów, ale trudno go aż tak ośmieszyć. Strzepnęła szary popiół do 
      niebieskiego talerzyka. 

      - A przy okazji, ile masz lat? 

      - Czternaście - powiedziała Chia. 

      - Tak też im mówiłam. Masz czternaście, najwyżej piętnaście lat i nie 
      mogłaś mnie podejść. To ja podeszłam ciebie, no nie? To była moja 
      inicjatywa. Ja ci to podrzuciłam. Ale oni mi nie uwierzyli. Powiedzieli, 
      że byłaś podstawiona, a ja głupia, że ten Rez przysłał cię na SeaTac, 
      żebyś to zdobyła. Twierdzili, że jesteś nasłana, a ja oszalałam, skoro 
      uważam, że dzieciak nie może tego zrobić. 

      Zaciągnęła się, mrużąc oczy. 

      - Gdzie to jest? - Spojrzała na otwartą torbę Chii, stojącą na białej 
      wykładzinie. - Tam? 

      - Nie chciałam tego zabierać. Nie wiedziałam, że to tam jest. 

      - Wiem - powiedziała Maryalice. - Tak też im mówiłam. Chciałam zabrać ci 
      to w klubie. 

      - Nic nie rozumiem - powiedziała Chia. - To mnie przeraża. 

      - Czasem przewożę różne rzeczy dla Eddiego. Oddaję przysługę jego klubowi. 
      To nielegalne, ale nie aż tak nielegalne, rozumiesz? Żadnego 
      niebezpiecznego towaru. Tym razem jednak kombinował coś na boku, z 
      Rosjanami. Nie podobało mi się to. Mnie też przeraża ten towar. Jakby żył 
      własnym życiem. 

      - Jaki towar? 

      - Ten. Nazywają go asemblerem. 

      Chia spojrzała na swoją torbę. 

      - Ta rzecz w mojej torbie to nanotechowy asembler? 

      - Raczej to, z czego powstaje. Rodzaj jajka albo małej fabryki. Podłączasz 
      to do innej maszyny, która je programuje, a one zaczynają tworzyć się z 
      tego, co pod ręką. A kiedy jest ich już dostatecznie dużo, zaczynają 
      budować to, co chcesz. Prawo zakazuje sprzedawania ich Kombinatowi, 
      któremu są bardzo potrzebne. Eddie wymyślił na to sposób. W Hayattcie przy 
      SeaTac spotkałam się tymi dwoma dziwnymi Niemcami. Przylecieli tam chyba z 
      Afryki. 

      Zdusiła papierosa w niebieskim talerzyku, przez co zaczął śmierdzieć 
      jeszcze gorzej. 

      - Nie chcieli mi tego dać, ponieważ spodziewali się Eddiego. Było kilka 
      rozmów przez telefon. W końcu przekazali mi towar. Miałam włożyć go do 
      walizki razem z resztą, ale zdenerwowałam się. Potrzebowałam czegoś na 
      uspokojenie. 

      Rozejrzała się po pokoju. Postawiła talerzyk z niedopałkiem papierosa na 
      stoliku przy łóżku i wykonała pewien ruch, pod wpływem którego szafka się 
      otworzyła. Kryła w sobie lodówkę pełną buteleczek. Maryalice nachyliła się 
      i zajrzała do środka. Zapalniczka w kształcie pistoletu upadła na różowe 
      łóżko. 

      - Nie ma tequili - stwierdziła Maryalice. - Powiedzcie mi, dlaczego ktoś 
      nazywa wódkę "Come Back Salmon"... 

      Wyjęła kwadratową buteleczkę z rybą na etykiecie. 

      - To typowe dla Japończyków - stwierdziła i popatrzyła na zapalniczkę. - 
      Tak jak dla Rosjan zrobić zapalniczkę, która wygląda jak pistolet. 

      Chia zauważyła, że Maryalice nie nosi już treski. 

      - Kiedy na SeaTac pobierali próbki DNA - powiedziała Chia - podstawiłaś 
      koniec treski... 

      Maryalice odkręciła zakrętkę, otworzyła buteleczkę, opróżniła ją jednym 
      haustem i otrząsnęła się. 

      - Ta treska jest zrobiona z moich własnych włosów - wyjaśniła. - Ścięłam 
      je, kiedy byłam na takiej zdrowej diecie, rozumiesz? Oni biorą próbki 
      włosów, żeby wyłapać ludzi, którzy stosują używki. Niektóre z tych środków 
      przez długi czas pozostają we włosach. - Maryalice odstawiła pustą 
      buteleczkę obok talerzyka. - Co on robi? 

      - Wskazała na Masahiko. 

      - Łączy się - odparła Chia, nie wiedząc, jak zwięźle wyjaśnić jej, czym 
      jest Warowne Miasto. 

      - Widzę. Przyszliście tutaj, ponieważ hotel ma własną sieć łączności, tak? 


      - Znalazłaś nas jednak. 

      - Mam kontakty w firmie przewozowej. Pomyślałam, że warto spróbować. 
      Jednak Rosjanie też na to wpadną, jeśli jeszcze tego nie zrobili. 

      - A jak tu weszłaś? Pokój był zamknięty. 

      - Znam takie miejsca, kochana. Znam je aż za dobrze. Masahiko zdjął z oczu 
      czarne spodki, zobaczył Maryalice, ponownie spojrzał na gogle i znów na 
      Chię. 

      - To jest Maryalice - powiedziała Chia. 




      Gomi Boy zaprezentował się dokładnie tak samo jak w rzeczywistości, z 
      wielkimi oczami i chyba jeszcze dłuższymi włosami. 

      - Kto wypił wódkę? - zapytał. 

      - Maryalice - powiedziała Chia. 

      - Kim jest Maryalice? 

      - Jest w naszym pokoju. 

      - Ta buteleczka kosztowała tyle, ile dwadzieścia minut korzystania z łącza 
      - rzekł Gomi Boy. - Jak ktoś zdołał was znaleźć w hotelu "Di"? 

      - To skomplikowana sprawa - odparła Chia. Znów byli w pokoju Masahiko w 
      Warownym Mieście. Wrócili tam jednym kliknięciem, nie kręcili się po 
      labiryncie, jak za pierwszym razem. Zobaczyła ikonę przypominającą jej, że 
      nie zamknęła Wenecji, ale teraz było na to za późno. Może jeśli już się 
      raz dotarło do Warownego Miasta, wracało się tam szybciej. Masahiko 
      powiedział, że muszą się spieszyć, bo są kłopoty. Maryalice twierdziła, że 
      nie ma nic przeciwko temu, ale Chii nie podobało się, że będzie z nimi w 
      pokoju, kiedy korzystają z łącza. 

      - Karta wystarczy jeszcze na dwadzieścia sześć minut łączności - oznajmił 
      Gomi Boy. - Jeśli twoja przyjaciółka znów nie skorzysta z barku. Czy masz 
      konto w Seattle? 

      - Nie - zaprzeczyła Chia. - Tylko moja matka... 

      - Już to sprawdziliśmy - wtrącił się Masahiko. - Kredyt matki nie 
      wystarczy na wynajęcie pokoju i opłaty za łącze. Twój ojciec... 

      - Mój ojciec? 

      - Jego firma otworzyła mu w Singapurze rachunek na wydatki 
      reprezentacyjne, w banku handlowym... 

      - Skąd o tym wiecie? 

      Gomi Boy wzruszył ramionami. 

      - Warowne Miasto. Wiemy to i owo. Znamy ludzi, którzy wiedzą różne rzeczy. 


      - Nie możecie wykorzystać rachunku mojego ojca - zaprotestowała Chia. - To 
      pieniądze firmy. 

      - Pozostało dwadzieścia pięć minut - oznajmił Masahiko. 

      Chia zdjęła gogle. Maryalice wyjmowała z lodówki następną buteleczkę. 

      - Nie otwieraj tego! 

      Maryalice z okrzykiem przestrachu wypuściła butelkę. 

      - Może kilka ryżowych krakersów? - zaproponowała. 

      - Nic - ucięła Chia. - To za drogo kosztuje! Kończą nam się pieniądze! 

      - Och! - Maryalice zamrugała oczami. - Racja. Ja też nie mam forsy. Eddie 
      na pewno zablokował moje karty i jeśli spróbuję z nich skorzystać, dowie 
      się, gdzie jestem. 

      Masahiko powiedział do Chii, nie zdejmując gogli: 

      - Mamy na linii rachunek twojego ojca... 

      Maryalice uśmiechnęła się. 

      - Właśnie to chcieliśmy usłyszeć, prawda? 

      Chia zdjęła rękawiczki. 

      - Musisz im to odnieść - powiedziała do Maryalice. - Te nanotechy. Dam ci 
      je teraz, a ty zaniesiesz je im i powiesz, że to była pomyłka. 

      Na czworakach przesunęła się po wykładzinie do otwartej torby. Poszperała 
      w niej, znalazła resztki niebiesko-żółtej reklamówki z SeaTac i podała ją 
      Maryalice. Ciemnoszary plastik i rząd otworków nadawały urządzeniu wygląd 
      zdeformowanego młynka do pieprzu. 

      - Weź to. Wyjaśnij im wszystko. Powiedz, że to była pomyłka. Maryalice 
      skuliła się. 

      - Zabierz to, dobrze? - powiedziała i przełknęła ślinę. - Widzisz, problem 
      nie polega na tym, czy to była pomyłka czy nie. Chodzi o to, że teraz i 
      tak nas zabiją, ponieważ o tym wiemy. A Eddie pozwoli im na to. Ponieważ 
      musi. I dlatego, że ma już mnie dość, ten niewdzięczny, mały, oślizły, 
      gówniany popapraniec... 

      Maryalice ze smutkiem potrząsnęła głową. 

      - Gdyby mnie ktoś zapytał, to koniec naszego związku. 

      - Mamy dostęp do konta - oznajmił Masahiko. - Teraz dołącz do nas. Masz 
      następnego gościa. 




      29
      Ze złej strony


      Furgonetka Arleigh cuchnęła długołańcuchowymi monomerami i rozgrzaną 
      elektroniką. Tylne siedzenia usunięto, robiąc miejsce dla kilku czarnych 
      konsoli, połączonych ze sobą i unieruchomionych skrzypiącymi zwojami 
      pianogumy. 

      Rez siedział z przodu, obok kierowcy, którym był Japończyk z Kalifornii, 
      który przywiózł ich z Akihabary. Laney przysiadł na konsoli, między 
      Arleigh a Yamazakim, a za nimi Willy Jude i rudowłosy technik. Laneya 
      coraz mocniej bolały potłuczone przy upadku na stół żebra. Odkrył, że jego 
      lewa skarpetka lepi się od krwi, ale nie wiedział, skąd płynęła ani nawet, 
      czy to jego własna. Arleigh przyciskała do ucha telefon. 

      - Wariant ósmy - powiedziała do kierowcy, który dotknął tabliczki obok 
      ekranu na desce rozdzielczej. Laney dostrzegł przemykające po monitorze 
      kwadraty mapy. - Zabieramy z nami Reza. 

      - Zawieźcie mnie do "Imperialu" - powiedział Rez. 

      - To polecenie Blackwella - mruknęła Arleigh. 

      - Zaraz z nim porozmawiam. - Rez sięgnął po telefon. 

      Skręcili w lewo, w szerszą ulicę. Reflektory oświetliły tłumek zmykający z 
      "Western Worldu". Wszyscy ludzie usiłowali sprawiać wrażenie, że 
      przechodzą tędy przypadkiem, że są na krótkim spacerze. Znaleźli się w 
      dzielnicy o dość nijakim charakterze i luźnej zabudowie, zupełnie 
      odludnej, nie licząc pospiesznie rejterujących przechodniów. 

      - Keithy - powiedział Rez - chcę wrócić do hotelu. 

      Omiótł ich przeraźliwie jasny snop światła z policyjnego helikoptera, 
      czarne jak węgiel cienie przemknęły po betonie. Rez słuchał głosu w 
      telefonie. Minęli całodobową garkuchnię z upiornie oświetlonym wnętrzem za 
      zasłonami z żółtego plastiku. Na małym ekranie nad kontuarem przesuwały 
      się obrazy. Arleigh trąciła Laneya w kolano i pokazała coś nad ramieniem 
      Reza. Przez pobliskie skrzyżowanie bezgłośnie przemknęły trzy białe 
      transportery, migając niebieskimi lampkami na obrotowych wieżyczkach. Rez 
      odwrócił się i oddał jej telefon. 

      - Keithy jak zawsze ma paranoję. Chce, żebym pojechał do waszego hotelu i 
      zaczekał na niego. 

      Arleigh wzięła od niego aparat. 

      - Czy wie, o co chodziło? 

      - Łowcy autografów? - Rez zaczął odwracać się na fotelu. 

      - Co się stało z idoru? - zapytał Laney. 

      Rez zerknął na niego, 

      - Gdybyś zdobył taką nową platformę programową - a uważam, że jest cudowna 
      - co właściwie miałbyś? 

      - Nie wiem. 

      - Rei jest jedyną rzeczywistością w królestwie nieustannej seryjnej 
      produkcji - rzekł Rez. - Całkowicie przetworzoną, czymś nieskończenie 
      większym niż sumą wszystkich jej osobowości. Platformy systemowe osiadają 
      pod nią, jedna po drugiej, w miarę jak staje się bogatsza i bardziej 
      złożona... 

      W świetle mijanych wystaw podłużne zielone oczy przybrały rozmarzony 
      wyraz, a potem piosenkarz odwrócił się plecami do Laneya. 

      Laney zobaczył, że Arleigh przykłada chusteczkę do kącika ust. 

      - Laney-san... - szepnął Yamazaki. Wsunął mu coś w dłoń. Wirtualne 
      okulary. - Mamy bazę globalnej aktywności fanów... 

      Bolały go żebra. Czyżby krwawił? 

      - Później, dobrze? 




      Apartament Arleigh był co najmniej dwukrotnie większy od pokoju Laneya. 
      Składał się z miniaturowego saloniku, oddzielnej sypialni i łazienki ze 
      złoconymi, przeszklonymi drzwiami. Cztery krzesła w salonie miały bardzo 
      wysokie i wąskie oparcia, a każde zwieńczone emblematem elfiego kapelusza 
      z piaskowanej stali. Te krzesła były zdumiewająco niewygodne i Laney kulił 
      się teraz na jednym z nich, obolały, masując potłuczone żebra. Krew w 
      skarpetce okazała się jego własną, z obtartej lewej łydki. Zakleił otarcie 
      mikroporowym plastrem z profesjonalnie wyglądającego zestawu pierwszej 
      pomocy, znalezionego w łazience Arleigh. Wątpił, czy było tam coś, co by 
      mu pomogło, chociaż zastanawiał się nad bandażem elastycznym. 

      Yamazaki siedział na krześle po prawej, przymocowując oderwany rękaw 
      kraciastego płaszcza złotymi agrafkami z przybornika dostarczonego przez 
      hotel. Laney po raz pierwszy widział, że ktoś korzysta z takiego 
      hotelowego przybornika. Yamazaki zdjął rozbite okulary i naprawiał 
      okrycie, trzymając je pod samym nosem. Wyglądał przez to na starszego i 
      jakby spokojniejszego. Po jego prawej ręce rudowłosy technik Shannon 
      siedział bardzo prosto na krześle i czytał jakiś kolorowy tygodnik. 

      Rez wyciągnął się na łóżku, podłożywszy pod głowę wszystkie poduszki, a 
      Willy Jude siedział w nogach, przeskakując po kanałach wideo. Wieść o 
      awanturze w "Western Worldzie" najwidoczniej jeszcze nie dotarła do 
      mediów, chociaż perkusista twierdził, że wspomniano już o niej na jednym z 
      klubowych kanałów. 

      Arleigh stała pod oknem, przyciskając do napuchniętej wargi kostkę lodu 
      owiniętą w białą ściereczkę. 

      - Czy wiecie, kiedy on może się tu zjawić? - spytał Rez. 

      - Nie - odparła Arleigh - ale wyraźnie chciał, żebyś tu na niego zaczekał. 


      Rez westchnął 

      - Pozwól tym ludziom zaopiekować się tobą, Rez - poradził Willy Jude. - Za 
      to im płacą. 

      Laney założył, że wszyscy mieli zaczekać z Rezem na Blackwella. Teraz 
      postanowił, że spróbuje wrócić do swojego pokoju. Najwyżej go zatrzymają. 

      Blackwell stanął w drzwiach, chowając do kieszeni jakiś czarny przedmiot, 
      zdecydowanie nie będący standardowym kluczem hotelowym. Na prawym policzku 
      miał duże "X" białego mikroporowego plastra, którego najdłuższe ramię 
      sięgało aż po czubek brody. 

      - Cześć, Keithy - powiedział Rez. 

      - Naprawdę nie powinieneś się tak zrywać - warknął ochroniarz. - Ci 
      Rosjanie nie żartują. Bardzo przykładają się do swojej roboty. Nie 
      chciałbyś wpaść w ich ręce, Rozzer. To by ci się nie spodobało. 

      - A Kuwayama i platforma? 

      - Muszę ci coś powiedzieć, Rez. - Blackwell stanął obok łóżka. - 
      Widziałem, jak kręciłeś z kobietami niewartymi złamanego szeląga, ale 
      przynajmniej były ludźmi. Słyszysz, co mówię? 

      - Tak, Keithy - rzekł piosenkarz. - Wiem, co o niej myślisz. Przyzwyczaisz 
      się. Tak już jest, Keithy. To nowe zwyczaje. Nowy świat. 

      - Nic o tym nie wiem. Mój stary był malarzem i dokerem - stać go było 
      tylko na obrońcę z urzędu. Załamał się, kiedy zostałem kryminalistą. 
      Umarł, zanim wyciągnąłeś mnie z pudła. Żałowałem, że nic zobaczył, jak 
      biorę na siebie odpowiedzialność, Rez. Za ciebie. Za twoje bezpieczeństwo. 
      Jednak teraz sam już nie wiem. Może nie zrobiłoby to na nim takiego 
      wrażenia. Może powiedziałby mi, że ochraniam nadętego głupca. 

      Rez z zadziwiającą szybkością i z gracją artysty zerwał się z łóżka, po 
      czym stanął przed Blackwellem, kładąc ręce na jego ramionach. 

      - Przecież wcale tak nie myślisz, Keithy? W Pentridge tak nie myślałeś. 
      Nie wtedy, kiedy przyszedłeś po mnie. I nie wtedy, kiedy ja wróciłem po 
      ciebie. 

      Blackwell miał błysk w oczach. Już miał coś powiedzieć, kiedy Yamazaki 
      wstał, zamrugał oczami i włożył kraciasty płaszcz. Przechylił głowę, 
      zerkając z bliska na agrafki, którymi przypiął rękaw, po czym nagle 
      uświadomił sobie, że wszyscy obecni w pokoju patrzą na niego. Nerwowo 
      odchrząknął i usiadł. Zapadła cisza. 

      - No dobra, Rozzer. cofam to - powiedział Blackwell, przerywając 
      milczenie. 

      Rez klepnął go w ramię i cofnął się. 

      - Wszystko przez napięcie - uśmiechnął się. - A Kuwayama? Platforma? 

      - Miał tam własnych ludzi. 

      - A nasi przeciwnicy? 

      - To trochę dziwne - rzekł Blackwell. - Kombinat, Rez. Twierdzili, że coś 
      im ukradliśmy. A przynajmniej tylko tyle wiedział ten jeden, którego 
      przesłuchałem. 

      Rez wyglądał na zdumionego, ale najwyraźniej zaraz o tym zapomniał. 

      - Odwieź mnie do hotelu - powiedział. 

      Blackwell zerknął na swój ogromny stalowy zegarek. 

      - Jeszcze go sprawdzamy. Zadzwonię do nich za dwadzieścia minut. 

      Laney skorzystał z okazji. Wstał i przeszedł obok Blackwella do drzwi. 

      - Idę wziąć gorący prysznic - powiedział. - Obtłukłem sobie tam żebra. - 
      Nikt nie odezwał się słowem. - Zadzwońcie, gdybyście mnie potrzebowali. 

      Potem otworzył drzwi, wyszedł, zamknął je za sobą i pokuśtykał tam, gdzie 
      miał nadzieję znaleźć windę. 

      Była. Wsiadł, oparł się o lustrzaną ścianę i nacisnął przycisk swojego 
      piętra. Winda powiedziała coś po japońsku. Drzwi zasunęły się. Zamknął 
      oczy. Otworzył je, kiedy drzwi się rozsunęły. Wysiadł, najpierw skręcił w 
      niewłaściwą stronę, po chwili się odnalazł. Wyjął z kieszeni portfel, w 
      którym schował klucz. Wciąż go miał. Zanim wszedł do pokoju, łazienka i 
      gorący prysznic stały się już tylko niewykonalnym zamysłem. Spać. Nic 
      więcej. Rozebrać się, położyć i zasnąć. 

      Przesunął kartę przez szczelinę. Nic. Jeszcze raz. Kliknięcie. 

      Kathy Torrance siedziała na skraju jego łóżka. Uśmiechnęła się do niego. 
      Wskazała na postacie poruszające się na ekranie. Jedną z nich był Laney, 
      nagi, z potężniejszą erekcją niż miał kiedykolwiek w życiu. Dziewczyna 
      wyglądała dziwnie znajomo, lecz kimkolwiek była, nie pamiętał, żeby to z 
      nią robił. 

      - Nie stój tak - powiedziała Kathy. - Musisz to zobaczyć. 

      - To nie ja - mruknął Laney. 

      - Wiem - ucieszyła się. - Jest o wiele za duży. I bardzo chciałabym, żebyś 
      spróbował to udowodnić. 




      30
      Etrusk


      Chia ponownie założyła rękawice i gogle, pozwalając, by Masahiko zabrał ją 
      do swojego pokoju. Ta sama natychmiastowa transmisja, migająca ikona 
      Wenecji... Był tam Gomi Boy i ktoś jeszcze, chociaż z początku go nie 
      widziała. Tylko szklany kubek, którego tam przedtem nie było, o większej 
      rozdzielczości niż reszta pokoju: brudny, wyszczerbiony, z czymś 
      przywartym do dna. 

      - Ta kobieta - zaczął Gomi Boy, ale ktoś zakaszlał. Dziwny, suchy kaszel. 

      - Jesteś interesującą młodą kobietą - powiedział głos niepodobny do 
      żadnego znanego Chii: niesamowity, przesadnie sepleniący, jakby 
      skompilowany z biblioteki słabych, suchych, przypadkowych dźwięków. Długie 
      samogłoski były jak świst wiatru w drutach, a spółgłoski jak szmer 
      zeschłych liści o szybę. - Młodą kobietą - powtórzył głos, a potem rozległ 
      się jakiś przedziwny dźwięk. Domyśliła się, że miał to być śmiech. 

      - To Etrusk - powiedział Masahiko. - On znalazł dostęp do konta twojego 
      ojca. Jest bardzo utalentowany. 

      Przez moment coś widziała. Jakby czaszkę nad brudnym kubkiem. Wyzywająco 
      zaciśnięte wargi. 

      - To drobiazg... 

      Powiedziała sobie, że to tylko prezentacja. Na przykład prezentacji Zony 
      nigdy nie dało się wyostrzyć. To coś podobnego, tylko lepiej wykonane. I 
      sporo pracy włożonej w dźwięk. Ale i tak nie podobał się jej efekt. 

      - Sprowadziłeś mnie tutaj, żebym się z nim spotkała? - zapytała Masahiko. 

      - Och, nie - powiedział Etrusk, przy czym "och" było polifonicznym 
      chórkiem. - Chciałem sobie tylko popatrzeć, moja droga. 

      Znów ten śmiech. 

      - Ta kobieta - powtórzył Gomi Boy. - Umówiłaś się z nią w hotelu "Di"? 

      - Nie - zaprzeczyła Chia. - Znalazła nas przez firmę taksówkową, więc nie 
      jesteś taki sprytny, jak myślałeś. 

      - Dobrze powiedziane. 

      Ostatnie słowo jak grzechot kamyka wpadającego do wyschniętej marmurowej 
      fontanny. Chia popatrzyła na kubek. Na jego dnie leżała zwinięta stonoga 
      koloru złuszczonego naskórka. Chia dostrzegła maleńkie, różowe rączki... 

      Kubek znikł. 

      - Przepraszam - powiedział Masahiko. - Chciał cię tylko poznać. 

      - Kim jest ta kobieta w hotelu "Di"? - wirtualny Gomi Boy miał bystre i 
      niecierpliwe spojrzenie, lecz mówił twardym głosem. 

      - To Maryalice - wyjaśniła Chia. - Jej chłopak kręci z Rosjanami. Chcę 
      odzyskać to, co mam w torbie. 

      - Co to jest? 

      - Maryalice mówi, że to nanoasembler. 

      - Niemożliwe - powiedział Gomi Boy. 

      - Powiedz to Rosjanom. 

      - Masz przemyt? W tym pokoju? 

      - Mam coś, co chcą mieć. 

      Gomi Boy skrzywił się i zniknął. 

      - Dokąd poszedł? 

      - To zmienia sytuację - rzeki Masahiko. - Nie powiedziałaś nam, że masz 
      przemycony towar. 

      - Nie pytaliście! Wcale nie pytaliście, dlaczego mnie szukają... 

      Masahiko wzruszył ramionami, spokojny jak zawsze. 

      - Nie wiedzieliśmy, że to tobą się interesują. Kombinat potrzebuje ludzi o 
      takich zdolnościach, jakie ma - na przykład - Etrusk. Wielu wie o 
      istnieniu Hak Nam, ale niewielu wie, jak tam dotrzeć. Chcieliśmy zachować 
      integralność miasta. 

      - Przecież twój komputer jest w pokoju hotelowym. Mogą tam przyjść i 
      zabrać go. 

      - Teraz nie ma to znaczenia - odparł. - Już nie uczestniczę w 
      przetwarzaniu. Moje obowiązki przejęli inni. Teraz Gomi Boy niepokoi się o 
      swoje bezpieczeństwo na zewnątrz, rozumiesz? Kary za przemyt są bardzo 
      surowe. A on jest szczególnie narażony, ponieważ handluje używanym 
      sprzętem. 

      - Nie sądzę, żebyście musieli teraz przejmować się policją. Myślę, że 
      nawet powinniśmy zadzwonić na policję. Maryalice mówi, że ci Rosjanie nas 
      zabiją, jeśli tylko znajdą. 

      - Policja to nie jest dobry pomysł. Etrusk skorzystał z konta twojego ojca 
      w Singapurze. To przestępstwo. 

      - Chyba wolę być aresztowana niż zabita. 

      Masahiko zastanowił się nad tym. 

      - Chodź ze mną - powiedział. - Twój gość czeka. 

      - Tylko nie stonoga-zaprotestowała Chia. -Zapomnij o tym. 

      - Nie - rzekł - to nie Etrusk. Chodź. 

      I już opuścili jego pokój, pomknęli przez labirynt Hak Nam, po krętych 
      schodach i korytarzach tego obcego, zwartego, migającego wokół nich 
      świata... 

      - Co to za miejsce? Domena wielu użytkowników, prawda? Tylko czemu tak się 
      o nie martwicie? Dlaczego to taka tajemnica? 

      - Warowne Miasto jest siecią, ale nie częścią Infostrady. Tu nie ma praw, 
      tylko umowy. 

      - Nie można jednocześnie być i nie być siecią - zaprotestowała Chia, gdy 
      pokonywali ostatnie schody. 

      - Przetwarzanie rozproszone - rzekł. - Międzykomórkowe. Zaczęło się od 
      wspólnego programu kasującego... 

      - Zona! 

      Tam, na blaszanym pokryciu dachu, porośniętego dziwną roślinnością. 

      - Niczego nie dotykaj. Tu są pułapki. Przyjdę do ciebie. 

      Zona, zaprezentowana w ten pospieszny, fragmentaryczny sposób, ruszyła 
      naprzód. 

      Na prawo od Chii jakiś stary samochód leżał wywrócony w gąszczu 
      przypadkowych tekstur, a z jego nietkniętej przedniej szyby wyrastało coś 
      w rodzaju bożonarodzeniowej choinki. Dalej... 

      Domyślała się, że dachy Warownego Miasta są śmietnikiem, lecz pozostawione 
      tu przedmioty wyglądały jak ze snu - bitmapowe fantazje porzucone przez 
      twórców, o zapierających dech w piersi kształtach i kolorach, powodujące 
      zawrót głowy u patrzącego. Niektóre się poruszały. Nagle zauważyła jakiś 
      ruch wysoko na benzynowym niebie. Latające stwory Zony? 

      - Byłam u ciebie - powiedziała Chia. - Nie zastałam cię i coś... 

      - Wiem. Widziałaś to? 

      Gdy Zona mijała choinkę, na okrągłych srebrnych bombkach pojawiły się 
      czarne oczy, które odprowadzały ją spojrzeniami. 

      - Nie. Tylko słyszałam... 

      - Nie wiem, co to takiego. - Prezentacja Zony poruszała się szybciej i 
      bardziej nerwowo niż zwykle. - Zwróciłam się tu po radę. Powiedzieli mi, 
      że odwiedziłaś mnie, a teraz jesteś tutaj... 

      - Znasz to miejsce? 

      - Ktoś stąd pomógł mi zbudować moją krainę. Tutaj nie można wejść bez 
      zaproszenia, rozumiesz? Moje nazwisko jest na liście. Nie mogę jednak 
      zejść na dół, do miasta, bez asysty. 

      - Zono, mam straszne kłopoty! Ukrywamy się w tym wstrętnym hotelu, a 
      Maryalice przyszła... 

      - Ta suka, która zrobiła z ciebie muła? Ona tam jest? 

      - W naszym pokoju hotelowym. Powiedziała, że zerwała ze swoim chłopakiem i 
      ta nano-coś... 

      - Co takiego? 

      - Mówi, że to jakiś nanoasembler. 

      Twarz Zony Rosy nagle się powiększyła. Uniosła brwi. 

      - Nanotechnologia? 

      - Masz to w torbie? - zapytał Masahiko. 

      - Owinięte w reklamówkę. 

      - Chwileczkę - powiedział i znikł. 

      - Kto to? - spytała Zona. 

      - Masahiko. Brat Mitsuko. Mieszka tu. 

      - Dokąd poszedł? 

      - Wrócił do hotelu, z którego się łączymy. 

      - To, w co wdepnęłaś, to czyste szaleństwo. 

      - Proszę, Zono, pomóż mi! Chyba nigdy nie wrócę do domu! 

      Masahiko powrócił, trzymając w ręku przedmiot wyjęty z reklamówki ze 
      sklepu wolnocłowego. 

      - Przeskanowałem to - oznajmił. - Natychmiast zidentyfikowane jako 
      pierwszorzędowy biomolekularny moduł programujący C łamane przez 7A Rodela 
      van Erpa. Prototyp. Nie jesteśmy w stanie dokładnie określić, jaki ma 
      status prawny, ale obecnie produkowany model, C łamane przez 9E, to 
      nanotechnologia pierwszej klasy, objęta międzynarodowym zakazem eksportu. 
      Zgodnie z japońskim prawem, karą za nielegalne posiadanie takiego 
      urządzenia pierwszej klasy jest dożywocie. 

      - Dożywocie? - powtórzyła Chia. 

      - Tak jak za broń termonuklearną - wyjaśnił przepraszająco - gaz bojowy 
      lub broń biologiczną. 

      Podniósł przeskanowany przedmiot, pokazując go Zonie. Zona popatrzyła na 
      niego. 

      - Kurwa mać - powiedziała z ponurym respektem. 




      31
      Sedno sprawy


      - I jak tam praca, Laney? "Trzeba brać, co leci"? "Nie uciekniesz przed 
      przeznaczeniem"? Znasz te powiedzonka, Laney? Ciekawe, że pewne 
      stwierdzenia stają się przysłowiami, ponieważ wyrażają jakieś prawdy. 
      Powiedz coś, Laney. 

      Laney opadł na jeden z miniaturowych foteli, masując sobie żebra. 

      - Wyglądaszjak gówno. Gdzie byłeś? 

      - W "Western Worldzie" - odparł. Nie podobało mu się to, co robił na 
      ekranie, ale nie mógł oderwać od tego oczu. Wiedział już, że to nie on. 
      Wmiksowalijego twarz komuś innemu. Jednak to była jego twarz. Przypomniał 
      sobie, jak ktoś dawno temu powiedział coś o lustrach, że są czymś 
      nienaturalnym i niebezpiecznym. 

      - A więc teraz próbujesz sił w Oriencie? 

      Nie zrozumiała, pomyślał, co oznaczało, że nie wiedziała, gdzie był. A 
      więc nie śledzili go. 

      - To tamten facet - powiedział. - Hiliman. Widziałem go wtedy, kiedy cię 
      poznałem. Podczas rozmowy wstępnej. Dorabiał sobie, występując w 
      pornusach. 

      - Czy nie sądzisz, że ostro sobie z nią poczyna? 

      - A kim jest ona, Kathy? 

      - Pomyśl. Jeśli pamiętasz Clintona Hillmana, Laney... 

      Potrząsnął głową. 

      - Myśl o aktorze. Pomyśl o Alison Shires... 

      - Jego córka - powiedział Laney, bez cienia wątpliwości. 

      - Zdecydowanie uważam, że to zbyt ostre. Na granicy gwałtu, Laney. 
      Napaści. Myślę, że możemy z tego zrobić napaść. 

      - Dlaczego to zrobiła? Jak zmusiliście ją do tego? - zapytał, przenosząc 
      wzrok na Kathy, - Jeśli to naprawdę nie był gwałt. 

      - Posłuchaj dźwięku, Laney. Posłuchaj, co mówisz. To rzuca pewne światło 
      na motyw... 

      - Nie - powiedział. - Nie chcę tego słuchać. 

      - Przez cały czas mówisz o jej ojcu, Laney. No wiesz, obsesja to jedno, 
      ale tak wciąż o nim gadać, podczas wściekłego pieprzenia... 

      O mało nie upadł, wstając z fotela. Nie mógł znaleźć ręcznego sterowania. 
      Z tyłu znalazł przewody. Wyrwał pierwsze trzy. Przy trzecim monitor się 
      wyłączył. 

      - Wpiszesz to na rachunek Lo/Rez, Laney? Styl bycia gwiazd rocka? Może 
      raczej powinieneś wyrzucić go przez okno? 

      - O co chodzi, Kathy? Może w końcu powiesz? 

      Uśmiechnęła się do niego. Dokładnie takim samym uśmiechem, jaki zapamiętał 
      z rozmowy wstępnej. 

      - Mogę mówić ci Colin? 

      - Kathy, pieprz się. 

      Roześmiała się. 

      - Chyba zamknęliśmy pętlę, Laney. 

      - Jak to? 

      - Myśl o tym jako o rozmowie wstępnej. 

      - Mam już pracę. 

      - Proponujemy ci inną. Możesz mieć dwie. 

      Laney wrócił na fotel. Usiadł na nim najwolniej, jak zdołał. Syknął z 
      bólu. 

      - Co się dzieje? 

      - Bolą mnie żebra. 

      Usadowił się tak, że bolało go trochę mniej. 

      - Biłeś się? Czy to krew? 

      - Byłem w klubie. 

      - Jesteś w Tokio, Laney. Tu nie ma walk w klubach. 

      - To naprawdę była jego córka? 

      - Pewnie. I z najwyższą przyjemnością opowie o tym Slitscanowi, Laney. 
      Zmuszana do sadystycznych gier seksualnych przez napastnika z obsesją na 
      tle jej sławnego, kochanego tatusia, który - nawiasem mówiąc - przeszedł 
      na drugą stronę. Teraz pracuje dla nas. 

      - Dlaczego? Dlaczego miałaby to zrobić? Ponieważ on jej kazał? 

      - Ponieważ - odparła Kathy, patrząc na niego tak, jakby podejrzewała, że 
      mógł także doznać lekkiego wstrząsu mózgu - ona również ma aspiracje 
      aktorskie, Laney. 

      Spojrzała na niego z nadzieją, jakby nagle miał zacząć kojarzyć. 

      - Wielka szansa. 

      - To ma być jej wielka szansa? 

      - Szansa - odparła Kathy Torrance - to szansa. I wiesz co? Staram się, 
      naprawdę się staram, dać ją i tobie. Teraz. Nie po raz pierwszy, prawda? 

      Zadzwonił telefon. 

      - Lepiej odbierz - powiedziała, podając mu biały cedrowy panel. 

      - Tak? 

      - Ta baza danych - powiedział Yamazaki. - Musisz skorzystać z niej teraz. 

      - Gdzie jesteś? 

      - W garażu na dole. W furgonetce. 

      - Słuchaj, jestem w kiepskiej formie. Czy to nie może zaczekać? 

      - Zaczekać? - W głosie Yamazakiego usłyszał przerażenie. 

      Laney spojrzał na Kathy Torrance. Ubrała jakieś czarne wdzianko, nie na 
      tyle krótkie, aby odsłoniło tatuaż. Włosy miała krótsze. 

      - Zejdę, kiedy będę mógł. Trzymajcie otwarty kanał. 

      Rozłączył się, zanim Yamazaki zdążył coś powiedzieć. 

      - O co chodzi? 

      - O Shiatsu. 

      - Kłamiesz. 

      - Czego chcesz, Kathy? Co za umowa? 

      - Jego. Chcę jego. Chcę mieć dojście. Wiedzieć, co robi. Chcę zrozumieć, 
      co zamierza udowodnić, próbując zerżnąć kawałek japońskiego software'u. 

      - Poślubić - poprawił Laney. 

      Jej uśmiech zniknął. 

      - Nie poprawiaj mnie, Lancy. 

      - Chcesz, żebym go szpiegował. 

      - Zbadał. 

      - Bzdury. 

      - Jak chcesz. 

      - Jeśli znajdę coś, co moglibyście wykorzystać, mam go wystawić. 

      Uśmiech powrócił. 

      - Nie uprzedzajmy wypadków. 

      - I co będę z tego miał? 

      - Życie. Życie bez piętna maniakalnego erotomana, który wyżywa się na 
      przystojnej córce obiektu jego obsesji. Życie, w którym do publicznej 
      wiadomości nie podano faktu, że w wyniku szeregu nieudanych testów 
      farmakologicznych w twojej psychice zaszły trwałe i odrażające zmiany. 
      Wystarczy? 

      - A co z nią? Z córką. Ona robi to z tym Hillmanem za darmo? 

      - Twój ruch, Laney. Będziesz dla nas pracował, dasz mi to, czego chcę, to 
      będzie miała pecha. 

      - Tak po prostu? I ona się na to zgodzi? Po tym, co musiała zrobić? 

      - Jeśli zechce mieć choć cień nadziei, że kiedykolwiek zrobi karierę - 
      tak. 

      Laney spojrzał na nią. 

      - To nie ja. To syntetyk. Jeśli udowodnię, że to montaż, zaskarżę was. 

      - Naprawdę? Stać cię na to? To potrwa lata. I możesz nie wygrać. Mamy 
      mnóstwo pieniędzy i talent do sprawiania takich kłopotów, Laney. Robimy to 
      cały czas. 

      Ktoś zadzwonił do drzwi. 

      - To moi - powiedziała. 

      Wstała, podeszła do drzwi, dotknęła ekranu wizjera. Laney dostrzegł twarz 
      mężczyzny. Otworzyła drzwi. To był Rice Daniels, tym razem bez swoich 
      nieodłącznych okularów przeciwsłonecznych. 

      - Rice jest teraz z nami, Laney -powiedziała. - Bardzo nam pomógł z twoim 
      życiorysem. 

      - "Brak kontroli" nie wypalił? - zapytał Laney Danielsa. Ten pokazał mu 
      mnóstwo białych zębów. 

      - Jestem pewien, że możemy współpracować, Laney. Mam nadzieję, że nie masz 
      pretensji o to, co zaszło. 

      - Pretensji - powtórzył Laney. 

      Kathy wróciła i wręczyła mu biały prostokącik z zapisanym numerem. - 
      Zadzwoń do mnie. Jutro przed dziewiątą. Zostaw wiadomość. Tak lub nie. 

      - Dajesz mi wybór? 

      - Tak jest zabawniej. Chcę, żebyś o tym pomyślał. Sięgnęła ręką i 
      odchyliła kołnierzyk jego koszuli. 

      - Liczba ściegów - powiedziała, po czym odwróciła się i wyszła, Daniels 
      zamknął drzwi. 

      Laney siedział tam, patrząc na zamknięte drzwi, aż zadzwonił telefon. 

      To był Yamazaki. 




      32
      Nieproszeni


      - Musimy atakować - powiedziała Zona Rosa, podkreślając to szybkimi 
      zmianami grafiki azteckiej trupiej czaszki. Siedziały z Masahiko i Gomi 
      Boyem w pokoju Masahiko w Warownym Mieście, z dala od hipnotyzującego 
      chaosu zaśmieconego dachu. 

      - Atakować? - Wielkie oczy Gomi Boya były bystre jak zawsze, ale jego głos 
      zdradzał napięcie. - Kogo? 

      - Znajdziemy sposób, żeby przenieść wojnę na terytorium wroga - 
      powiedziała złowieszczo Zona Rosa. - Bierność to śmierć. 

      Coś, co przypominało Chii jasnoróżową tacę na drinki, prześlizgnęło się 
      przez szparę pod drzwiami i po podłodze, ale cień połknął to, zanim 
      zdołała dokładnie się przyjrzeć. 

      - Ty - powiedział Gomi Boy do Zony Rosy - jesteś w Mexico City. Tobie nic 
      nie grozi - fizycznie ani prawnie! 

      - Fizycznie? - powtórzyła Zona Rosa, znów przeskakując we wcześniejszą, 
      wściekłą wersję swej prezentacji. - Chcesz fizycznie, sukinsynu? Załatwię 
      cię fizycznie, pierdoło! Myślisz, że nie mogę? Sądzisz, że mieszkasz na 
      Marsie? Polecę tam z moimi dziewczynami, znajdziemy cię i utniemy ci te 
      japońskie jaja! Myślisz, że nie mogę? Ząbkowane ostrze sprężynowca ze 
      smokiem na rękojeści pojawiło się przed nosem Gomi Boya. 

      - Zono, proszę! - jęknęła Chia. - On tylko chce mi pomóc! Uspokój się! 

      Zona prychnęła. Ostrze schowało się. 

      - Nie denerwuj mnie - powiedziała do Gomi Boya. - Moja kumpela wpadła w 
      paskudne szambo, a po moim terenie łazi jakiś duch... 

      - W oprogramowaniu mojego Sandbendera też - powiedziała Chia. - Wdziałam 
      to w Wenecji. 

      - Widziałaś? - Oderwane obrazy zamigotały jeszcze szybciej. 

      - Widziałam coś... 

      - Co? Co widziałaś? 

      - Kogoś. Przy fontannie na końcu ulicy. Mogła to być kobieta. 
      Przestraszyłam się i zwiałam. Zostawiłam Wenecję otwartą... 

      - Pokaż - zażądała Zona. - Na moim terenie nikogo nie widzę. Moje 
      jaszczurki też nic nie widzą, ale są coraz bardziej zdenerwowane. Ptaki 
      latały nisko, ale niczego nie znalazły. Pokaż mi to! 

      - Słuchaj, Zono... 

      - Już! - ucięła Zona. - To część tego gówna, w które wdepnęłaś. Na pewno. 




      - Mój Boże - powiedziała Zona, gapiąc się na plac Świętego Marka. - Kto to 
      napisał? 

      - To miasto we Włoszech - wyjaśniła Chia. - Kiedyś było państwem. To oni 
      wymyślili bankowość. A to jest plac Świętego Marka. Jeden z modułów 
      pokazuje, co robili na Wielkanoc, kiedy patriarcha wystawia na widok 
      publiczny złocone kości świętych. 

      Zona Rosa przeżegnała się. 

      - Zupełnie jak w Meksyku... To tam woda podchodzi pod drzwi domów i nie ma 
      ulic, tylko kanały? 

      - Myślę, że spora część miasta jest teraz pod wodą - powiedziała Chia. 

      - A dlaczego jest tak ciemno? 

      - Bo tak lubię... - Chia spojrzała w bok, zaglądając w cień pod arkadami. 
      - To Warowne Miasto, co to takiego? 

      - Mówią, że zaczęło się jako wspólny antyspam. Wiesz, co to jest program 
      antyspamowy? 

      - Nie. 

      - To takie stare wyrażenie. Sposób, żeby nie otrzymywać zbytecznych 
      wiadomości. Program antyspamowy odfiltrowuje je i jakby wcale ich nie 
      było. Nigdy do ciebie nie dotrą. Robiono tak w początkach sieci, 
      rozumiesz? 

      Chia wiedziała, że kiedy urodziła się jej matka, sieć jeszcze nie 
      istniała, albo dopiero powstawała, jednak - jak często powtarzali 
      nauczyciele - trudno było to sobie wyobrazić. 

      - W jaki sposób zmienił się w miasto? I dlaczego jest takie ściśnięte? 

      - Ktoś wpadł na pomysł, żeby odwrócić działanie antyspamu. Rozumiesz, to 
      nie było dokładnie tak, ale powiadają, że Hak Nam stworzyli ludzie, którzy 
      mieli dość. W sieci nie było żadnych ograniczeń, każdy robił to, co 
      chciał, ale potem rządy i firmy zaczęły dyktować wszystkim, co można, a 
      czego nie. Dlatego ci ludzie postanowili zrobić z tym porządek. Stworzyli 
      rodzaj antyspamu na wszystko, co im się nie podobało, a potem wywrócili go 
      na drugą stronę... - Zona pomachała rękami jak prestidigitator - ... i 
      przepchnęli na zewnątrz. 

      - Na drugą stronę czego? 

      - Nie chodzi o to, jak to zrobili - warknęła niecierpliwie Zona. - To 
      tylko opowieść. Nie mam pojęcia jak, ale właśnie tak o tym opowiadają. 
      Schronili się tutaj przed prawem. Żeby nie mieć żadnych ograniczeń, tak 
      jak na początku sieci. 

      - A dlaczego nadali temu taki wygląd? 

      - To mogę ci wyjaśnić. Opowiedziała mi o tym kobieta, która pomogła mi 
      wybudować moją krainę. W pobliżu lotniska było takie miejsce, Koulun, 
      kiedy Hongkong nie należał do Chin, ale ktoś popełnił błąd, dawno temu, 
      więc to miejsce - bardzo małe i bardzo zaludnione - znów należy do Chin. 
      Dlatego nie obowiązywały tam żadne prawa. Azyl dla banitów. Przyjeżdżało 
      tam coraz więcej ludzi, więc budowano coraz wyższe domy. Żadnych zasad, 
      tylko budowali budynki i zamieszkiwali w nich. Policja tam nie zaglądała. 
      Narkotyki, dziwki i hazard. A także zwykli mieszkańcy. Fabryki, 
      restauracje. Miasto bez praw. 

      - Jest tam jeszcze? 

      - Nie - odparła Zona. - Rozebrali je, zanim ten teren wrócił do Chin. 
      Zrobili tam cementowy parking. Ludzie, którzy podobno stworzyli dziurę w 
      sieci, znaleźli jednak dane. Historię. Mapy. Zdjęcia. I odbudowali je. 

      - Po co? 

      - Nie pytaj mnie. Spytaj ich. To sami wariaci. - Zona spoglądała na plac. 
      - Ten widok budzi we mnie dreszcze... 

      Chia zastanawiała się, czy nie wywołać słońca, gdy Zona coś wskazała. 

      - A to kto? 

      Chia patrzyła, jak jej Mistrz Muzyki, albo coś podobnego do niego, 
      maszeruje ku nim przez cień kamiennych łuków, gdzie znajdowały się 
      kawiarenki. Rozwiane poły czarnego płaszcza pokazywały podszewkę barwy 
      lśniącego ołowiu. 

      - Mam software, który wygląda tak jak on - powiedziała Chia - ale nie 
      powinien się pojawiać, jeśli nie przechodzę przez most. A kiedy byłam tu 
      poprzednio, nie mogłam go znaleźć. 

      - To nie ten, którego widziałaś? 

      - Nie. 

      Różowa poświata otoczyła Zonę, która rosła w oczach, gdy świetlisty obłok 
      zwiększał swoją rozdzielczość. Ruchome, nakładające się płaszczyzny, jak 
      tafle spękanego szkła. Wirujące w nim, fosforyzujące owady. 

      Postać w płaszczu zmierzała ku nim po szachownicy bruku, pozostawiając 
      ślady stóp na śniegu. 

      Aura Zony jarzyła się rosnącą groźbą, a nad potrzaskanymi taflami światła 
      zbierał się grom migotliwej ciemności. Towarzyszył temu dźwięk 
      przypominający Chii odgłos szczególnie tłustego owada skwierczącego na 
      jednej z tych niebieskich lampek owadobójczych. Opodal w powietrzu 
      załopotały ogromne skrzydła: kolumbijskie kondory Zony, stwory strzegące 
      banku danych. Znikły. Zona bluznęła potokiem soczystych przekleństw, 
      których tłumacz nawet nie próbował przełożyć. 

      Chia zobaczyła, jak za plecami nadchodzącego Mistrza Muzyki wielki plac 
      znika za zasłoną śniegu. 

      Ząbkowane ostrze noża Zony wydawało się wielkie jak piła łańcuchowa, z 
      rozmigotanymi, poruszającymi się zębami. Złote smoki na plastikowej 
      rękojeści goniły za swymi ogonami wokół jej brązowego przegubu, przez 
      miniaturowe obłoczki chińskich ornamentów. 

      - Dostanę cię - obiecała Zona, wyraźnie oddzielając każde słowo. 

      Chia zobaczyła, jak śnieżny świat, który pochłonął jej Wenecję, nagle 
      kurczy się za śladami butów i Mistrz Muzyki natychmiast zmienił się w Rei 
      Toei, idoru. 

      - Już mnie masz - powiedziała idoru. 




      33
      Topologia


      Arleigh czekała na niego przy windzie, na piątym, najniższym z hotelowych 
      parkingów. Znów włożyła ubranie robocze, które miała na sobie, kiedy się 
      poznali. Mimo mikroporowego plastra na spuchniętej wardze, w dżinsach i 
      nylonowej wiatrówce wyglądała na trzeźwą i kompetentną, czego Laney nie 
      mógł powiedzieć o sobie. 

      - Wyglądasz okropnie - powiedziała. 

      Sufit był niski, wyłożony czymś burym i wełnistym, tłumiącym hałas. Biegły 
      po nim bioluminescencyjne kable, a nieruchome powietrze było ciężkie od 
      cukrowego zapachu spalonego benzoholu. Długie szeregi małych japońskich 
      samochodów lśniły jak wilgotne, kolorowe cukierki. 

      - Yamazaki chyba uważa, że to pilne - rzekł Laney. 

      - Jeśli nie zrobisz tego zaraz - powiedziała - nie wiemy, jak długo potrwa 
      ponowne załatwienie wejścia. 

      - Zatem zrobimy to teraz. 

      - Wygląda na to, że z trudem trzymasz się na nogach. 

      Chwiejnie ruszył naprzód, jakby chciał jej udowodnić, że się myliła. 

      - Gdzie Rez? 

      - Blackwell odwiózł go do hotelu. Grupa poszukiwawcza niczego nie 
      znalazła. Tędy. 

      Poprowadziła go wzdłuż rzędu chirurgicznie czystych chłodnic i zderzaków. 
      Zobaczył zaparkowaną przodem do ściany, zieloną furgonetkę z otwartymi 
      drzwiami. Otaczał ją płotek z pomarańczowego plastiku, za którym stały 
      czarne moduły. Rudowłosy Shannon robił coś z czerwono-czarnym sześcianem 
      umieszczonym na środku składanego plastikowego stolika. 

      - Co to? - zapytał Laney. 

      - Ekspres - odparł tamten, gmerając w środku. - Myślę, że puściła 
      uszczelka. 

      - Usiądź tu, Laney - powiedziała Arleigh, wskazując na przednie siedzenie 
      furgonetki. - Można je opuścić. Laney wgramolił się do środka. 

      - Nie rób tego - powiedział. - Mogę się nie obudzić. 

      Za plecami Arleigh pojawił się Yamazaki, mrugając oczami. 

      - Wejdziesz do danych Lo/Rez tak jak przedtem, Laney-san, ale jednocześnie 
      dotrzesz do bazy fanów zespołu. Głębia pola widzenia. Dodatkowy wymiar. 
      Baza wielbicieli zapewni niezbędny stopień personalizacji. Rodzaj 
      paralaksy, prawda? 

      Arleigh podała Laneyowi gogle. 

      - Popatrz - powiedziała - a jeśli się nie uda, to do diabła z tym. 
      Yamazaki skrzywił się. 

      - Tak czy siak - dokończyła Arleigh - potem znajdziemy ci lekarza 
      hotelowego. 

      Laney oparł kark o zagłówek fotela i założył gogle. Nic. Zamknął oczy. 
      Usłyszał szum uruchamiających się słuchawek. Otworzył oczy i zobaczył te 
      same dane, które widział poprzednio, w Akihabarze. Nijakie. Anonimowe w 
      swej regularności. 

      - A teraz baza klubowa - powiedziała Arleigh i puste oblicza danych nagle 
      zmieniły się w przezroczyste głębie faktów i komentarzy, tworzących 
      skomplikowaną strukturę powiązań. 

      - Coś... - zaczął Laney, lecz nagle znów znalazł się w tym apartamencie w 
      Sztokholmie, z wielkimi kaflowymi piecami. Tym razem było to konkretne 
      miejsce, a nie miliony starannie zebranych fakcików. Za wąskimi, 
      mosiężnymi, ażurowymi drzwiczkami pieca migotały płomienie. 

      I światło świec. Podłogi z desek, szerokości barków Laneya, nakrytych 
      pastelowym starym dywanem. Coś przyciągnęło jego spojrzenie do następnego 
      pokoju, za skórzaną sofę otoczoną mniejszymi dywanikami, do ciemnego okna 
      za rozchylonymi zasłonami, gdzie płatki śniegu - bardzo duże i ozdobne - 
      ciężko opadały za zamarzniętymi szybami. 

      - Masz coś? 

      Arleigh. Gdzieś daleko. 

      Nie odpowiedział, patrząc jakby z innej perspektywy. Na główny korytarz, 
      gdzie wysokie owalne lustro nie pokazało jego odbicia. Pomyślał o 
      CD-ROM-ach, które przeglądał w sierocińcu: nawiedzone zamki, potwory 
      grasujące w krążących na orbicie statkach... Kliknij tu. Kliknij tam. Nie 
      wiadomo dlaczego, zawsze miał wrażenie, że nie odkrył najważniejszego, 
      czegoś, co czyniłoby takie polowanie sensownym. W końcu doszedł do 
      wniosku, że wcale tam tego nie ma i nigdy nie było, po czym stracił zapał 
      do wszelkich gier. 

      Tymczasem tutaj największym cudem - wywołanym kliknięciem sypialni - była 
      Rei Toei. Oparta na poduszkach w morzu bieli, głową nad bielą koronek i 
      bawełny. 

      - Dziś wieczorem byłeś naszym gościem - powiedziała. - Nie zdążyłam z tobą 
      porozmawiać. Przepraszam. Sprawy skomplikowały się i jesteś ranny. 

      Spojrzał na nią, oczekując górskich dolin i dzwonków, ale ona tylko 
      odpowiedziała mu spojrzeniem i nic się nie stało. Laney przypomniał sobie, 
      co Yamazaki mówił o szerokości pasma. Zakłuło go w boku. 

      Skąd wiesz, że zostałem ranny? 

      - Wstępny raport ochrony Lo/Rez. Technik Paul Shannon twierdzi, że chyba 
      zostałeś ranny. 

      - Dlaczego tu jesteś? 

      (Laney, powiedział głos Arleigh, dobrze się czujesz?) 

      - Znalazłam to miejsce - powiedziała idoru. - Czy nie jest cudowne? A on 
      nie był tu od czasu, kiedy zakończono remont. Zatem właściwie wcale tu nie 
      był. Jednak ty już tutaj zajrzałeś, prawda? Pewnie w ten sposób i ja tu 
      trafiłam. 

      Uśmiechnęła się. Była bardzo piękna, gdy tak unosiła się w bieli. W 
      "Western Worldzie" nie zdołał dobrze się jej przyjrzeć. 

      - Zajrzałem tu wcześniej - odparł - ale wtedy było tu inaczej. 

      - Ale potem... ukazało się, prawda? Tak jest znacznie lepiej. Kobieta, 
      należąca do ekipy konserwatorskiej naprawiającej piece, wszystko 
      zapisywała podczas pracy. Tylko dla siebie i dla przyjaciółek, ale sam 
      widzisz, jak to się przydało. Znalazło się w bazie danych fanów. 

      Z zadowoleniem popatrzyła na jedyną świecę w kremowo-niebieskie, poziome 
      paski, płonącą na świeczniku z zaśniedziałego mosiądzu. Na nocnym stoliku 
      leżała książka i pomarańcza. 

      - Tutaj czuję, że jestem blisko niego. 

      - Ja byłbym bliżej niego, gdybyś mnie wypuściła. 

      - Na ulicę? Przecież pada śnieg. I nawet nie wiem, czy ulica jeszcze tam 
      jest. 

      - Do ogólnej struktury danych. Proszę. Chcę skończyć pracę... 

      - Och - powiedziała z uśmiechem i już patrzył w gąszcz danych. 

      - Laney? - spytała Arleigh, kładąc dłoń na jego ramieniu. - Z kim 
      rozmawiałeś? 

      - Z idoru - odrzekł Laney. 

      - W postaci węzłów? 

      - Nie. Była tam w danych, chociaż nie wiem jak. Widziałem ją w modelu jego 
      mieszkania w Sztokholmie. Powiedziała, że znalazła je, ponieważ już tam 
      byłem. Potem poprosiłem, żeby mnie wpuściła... 

      - Gdzie? - spytała Arleigh. 

      - Tam, gdzie mogę widzieć - odparł Laney, patrząc na pokryte gęstymi 
      zaroślami wąwozy, które kojarzyły mu się z Realtree 7.2, tylko 
      organicznymi i upakowanymi komentarzami. - Yamazaki miał rację. Materiał 
      fanów zrobił swoje. 




      Usłyszał Gerrarda Delouvriera, który w laboratorium TIDAL kazał mu się 
      dekoncentrować. To, co ty robisz, to odwrotność skupienia i musimy nauczyć 
      się nad tym panować. 

      Dryf. Tłumy dawnych dziewczyn, różne stopnie zażyłości, zdjęcia Reza lub 
      Lo z jakimiś kobietami w publicznych miejscach, każde opatrzone 
      komentarzem wyjaśniającym znaczenie tego faktu dla nadawcy. Lancy 
      zauważył, iż jest to szczególny aspekt tych danych, perspektywa, z jakiej 
      ogląda obu muzyków. Ludzkich pod każdym względem, ale nie całkiem. 
      Wszystkie informacje były skrupulatnie, fanatycznie dokładne, lecz zawsze 
      skupione wokół pustej formy osobistości. Widział w tym osobistość, nie 
      pierwotną substancję w ujęciu Kathy, lecz pewną paradoksalnie trwałą 
      jakość w substancji świata. Stwierdził, że liczba danych, zebranych przez 
      wielbicieli, znacznie przekracza sumę informacji, jakie kiedykolwiek 
      wygenerował zespół. A przecież tworzona przez nich sztuka - muzyka i filmy 
      - stanowiła tylko nikłą ich część. 

      - Oto mój ulubiony kawałek - usłyszał głos idoru i zobaczył, jak Rez 
      wchodzi na niską scenę jakiegoś klubu, gdzie wszystko było w 
      psychodelicznych różach, wysyconej barwie miąższu tropikalnych melonów z 
      kreskówek. - Mówi, co czujemy. 

      Rez wziął mikrofon i zaczął mówić o nowym stylu życia, o czymś, co nazywał 
      "alchemicznym małżeństwem". 

      Nagle Laney poczuł dłoń Arleigh na swoim ramieniu, usłyszał jej napięty 
      głos. 

      - Laney? Przepraszam. Potrzebujemy cię tutaj. Jest tu pan Kuwayama. 




      34
      Kasyno


      Chia wyjrzała przez zakurzoną roletę na ulicę, gdzie wciąż padało. To 
      sprawka idoru. Chia nigdy nie wybierała dżdżystych dni w Wenecji, ale nie 
      miała nic przeciwko temu. Deszcz pasował do tego miejsca. Upodabniał je do 
      Seattle. 

      Idoru powiedziała, że to mieszkanie nazywają kasynem. Chia widziała kasyna 
      w telewizji, wcale tak nie wyglądały. To składało się z kilku niewielkich 
      pokoi z obłażącą ze ścian farbą oraz wielkimi staromodnymi meblami na 
      złotych lwich łapach. Wszystko odrobione w grafice fraktali, tak że niemal 
      czuło się zapach. Pomyślała, że pewnie pachniałby jak kurz, a zarazem 
      perfumy. Chia nie odwiedziła wielu modułów Wenecji, ponieważ czuła się w 
      nich nieswojo. Nie było tam tak przyjemnie jak na ulicach. 

      Głowa Zony zaskwierczała cicho na stole na lwich nogach. Zona sama 
      zmniejszyła się do takich rozmiarów: niebieska neonowa miniaturka 
      azteckiej czaszki, nie większa od małego jabłka. Chia kazała się jej 
      zamknąć i schować sprężynowiec. To wkurzyło Zonę i może nawet zraniło jej 
      uczucia, ale Chia nie wiedziała, co innego mogłaby zrobić. Chciała 
      usłyszeć to, co miała do powiedzenia idoru, a Zona z tym swoim "jestem 
      niebezpieczna" wchodziła jej w drogę. I tak było to tylko udawanie, bo 
      ludzie nie mogli zrobić sobie krzywdy podczas połączenia. Przynajmniej nie 
      fizycznej. Pod tym względem z Zoną zawsze były problemy. To nadymanie się, 
      pokrzykiwanie i robienie za macho. Kelsey i inne żartowały sobie z tego, 
      ale Zona była tak wyszczekana, że ośmielały się robić to tylko za jej 
      plecami. Chia nigdy nie wiedziała, co o tym myśleć. Miała wrażenie, że w 
      takich chwilach osobowość Zony ulega jakiemuś rozdwojeniu. 

      Teraz Zona nic nie mówiła, tylko co chwila wydawała dźwięk zbliżony do 
      skwierczenia owada, przypominając Chii, że nadal jest obecna i wkurzona. 

      Tymczasem idoru opowiadała Chii o dawnym weneckim znaczeniu słowa 
      "casino", nie oznaczającym wcale olbrzymiej hali, w której ludzie zbierali 
      się, żeby grać i oglądać pokazy, ale coś, co według Masahiko było hotelem 
      miłości. Ludzie mieli domy, w których mieszkali, ale chodzili do tych 
      kasyn-małych mieszkań w różnych częściach miasta - żeby spotykać się z 
      innymi. Nie było im tam zbyt wygodnie, sądząc po wyglądzie tego 
      apartamentu, chociaż idoru wciąż zapalała kolejne świece. Powiedziała, że 
      uwielbia świece. 

      Idoru miała teraz fryzurę Mistrza Muzyki. Wyglądała w niej jak dziewczyna 
      udająca chłopaka. Widocznie podobał się jej jego płaszcz, ponieważ 
      obracała się na pięcie - jego pięcie - łopocząc połami. 

      - Widziałam tyle nowych miejsc - powiedziała, uśmiechając się do Chii - 
      tyle różnych ludzi i rzeczy. 

      - Ja także, ale... 

      - Mówił mi, że tak będzie, ale naprawdę nie wyobrażałam sobie tego. - 
      Obrót. - Kiedy to zobaczyłam, jestem teraz bardziej... Czy ty też tak się 
      czujesz, kiedy podróżujesz? 

      Trupia czaszka wyemitowała niebieski błysk i wydała dźwięk przypominający 
      donośne pierdnięcie. 

      - Zona! - syknęła Chia i pospiesznie powiedziała do idoru: - Niewiele 
      podróżowałam i na razie niezbyt mi się to podoba, ale przybyłyśmy tu, żeby 
      sprawdzić, czym jesteś, ponieważ nie wiemy. Jesteś w moim oprogramowaniu i 
      może w Zony też, i to ją niepokoi, bo to miejsce powinno być niedostępne. 

      - Ta kraina z pięknym niebem? 

      - Tak. Nie miałaś prawa wejść tam bez zaproszenia. 

      - Nie wiedziałam. Przepraszam. - Idoru wyglądała na zasmuconą. - Myślałam, 
      że mogę chodzić wszędzie - tylko nie tam, skąd przybyłaś. 

      - Seattle? 

      - Rój snów - odparła idoru - stos okien na tle nieba. Widzę obrazy, ale 
      nie ma drogi. Wiem, że stamtąd przybyłaś, ale tego tam nie ma... nie ma! 

      - Warowne Miasto? - Na pewno tak, bo właśnie tam były ostatnio z Zoną. - 
      My tylko połączyłyśmy się przez nie. Zona jest w Meksyku, a ja w hotelu, 
      wiesz? I lepiej będzie, jeśli zaraz tam wrócimy, bo nie wiem, co się 
      dzieje... 

      Niebieska czaszka powiększyła się, przybierając postać Zony. 

      - W końcu powiedziałaś coś sensownego. Po co z nią gadasz? Ona jest nikim, 
      kosztowną wersją tej twojej zabawki, którą ci ukradła i wykorzystała. 
      Teraz, kiedy ją zobaczyłam, mogę tylko powiedzieć, że Rez jest szalony, 
      łudząc się... 

      - On wcale nie jest szalony - zaprzeczyła idoru. - Po prostu tak to 
      odczuwamy. Powiedział mi, że będziemy nie zrozumiani, przynajmniej na 
      początku, że spotkamy się z oporem, wrogością. Nie robimy przecież nic 
      złego i on wierzy, że nasz związek w końcu przyniesie tylko dobro. 

      - Ty syntetyczna suko - warknęła Zona. - Myślisz, że nie widzimy, co 
      robisz? Nie jesteś prawdziwa! Jesteś równie rzeczywista jak ta imitacja 
      zatopionego miasta! Jesteś zmyślona i chcesz wyssać z niego wszystko, co 
      prawdziwe! 

      Chia zobaczyła, że otaczająca Zonę aura nabiera blasku. 

      - Ta dziewczyna przeleciała ocean, żeby cię zdemaskować, i teraz jej życie 
      jest w niebezpieczeństwie, a ona jest za głupia, żeby zrozumieć, że to 
      twoja sprawka! 

      Idoru spojrzała na Chię. 

      - Twoje życie? 

      Chia przełknęła ślinę. 

      - Może. Nie wiem. Boję się. 

      Idoru zniknęła, opuszczając Mistrza Muzyki, jak jakaś nieuchwytna barwa. 
      Stał tam w świetle dwudziestu świec, z nieprzeniknionym wyrazem twarzy. 

      - Przepraszam - rzekł - ale o czym właściwie rozmawialiśmy ? 

      - Nie rozmawialiśmy - odparła Chia, a potem zdjęto jej gogle, zabierając z 
      nimi Mistrza Muzyki, pokój w Wenecji i Zonę. Na dwóch palcach dłoni 
      trzymającej gogle tkwiły złote sygnety, każdy połączony złotymi 
      łańcuszkami z masywną bransoletą zegarka. Zobaczyła wyblakłe oczy. 

      Eddie uśmiechnął się. 

      Chia wciągnęła powietrze w płuca, żeby wrzasnąć, ale inna dłoń, nie 
      należąca do Eddiego, wielka i biała, cuchnąca metalem, zakryła jej usta i 
      nos. Druga ręka opadła na jej ramię, przyciskając ją do podłogi, a Eddie 
      cofnął się i pozwolił goglom upaść na białą wykładzinę. 

      Nie spuszczając jej z oka, Eddie podniósł palec do ust, uśmiechnął się i 
      powiedział "ciii". Potem odsunął się i odwrócił, tak że Chia zobaczyła 
      Masahiko siedzącego na podłodze. Miał czarne spodki na oczach i poruszał 
      palcami w wirtualnych rękawiczkach. 

      Eddie wyjął z kieszeni jakiś niewielki przedmiot i dwoma długi- mi susami 
      doskoczył do chłopca. Zrobił coś z tą czarną rzeczą i się pochylił. Chia 
      zobaczyła, jak dotknął karku Masahiko. 

      Natychmiast wszystkie mięśnie chłopca napięły się jednocześnie. Masahiko 
      gwałtownie wyprostował nogi i upadł na bok. Leżał na białej wykładzinie, 
      skurczony, z otwartymi ustami. Jeden spodek odpadł. Drugi wciąż zasłaniał 
      mu prawe oko. 

      Eddie odwrócił się do Chii. 

      - Gdzie to jest? - zapytał. 




      35
      Podłoże przyszłości


      Shannon podał Laneyowi wysoki styropianowy kubek z odrobiną bardzo gorącej 
      i bardzo mocnej kawy. Za nim, za pomarańczową barierką, stał długi biały 
      landrover z masywnym zderzakiem i zielonymi szybami. Przy samochodzie 
      czekał Kuwayama, w ciemnym garniturze i okularach bez oprawek, lśniących w 
      zielonym luminescencyjnym świetle. Obok stał ubrany na czarno kierowca. 

      - Czego on chce? - zapytał Laney Arleigh, kosztując kawę Shannona. Płyn 
      pozostawiał osad na języku. 

      - Nie wiemy - odparła. - Najwidoczniej Rez powiedział mu, gdzie nas 
      znajdzie. 

      - Rez. 

      - Tak twierdzi. 

      U boku Laneya pojawił się Yamazaki. Naprawił albo zmienił okulary, lecz 
      dwie agrafki przytrzymujące oderwany rękaw zielonego płaszcza odpięły się. 


      - Pan Kuwayama jest twórcą Rei Toei - w pewnym sensie. Jest założycielem i 
      głównym dyrektorem "Famous Aspect", korporacji, która stworzyła idoru. To 
      on był inicjatorem projektu. Prosi o chwilę rozmowy. 

      - Myślałem, że najważniejszy jest dla was dostęp do bazy danych. 

      - Owszem - potwierdził Yamazaki - ale sądzę, że powinieneś teraz 
      porozmawiać z panem Kuwayama. Proszę. 

      Laney poszedł za nim, mijając czarne moduły i barierkę. Patrzył, jak obaj 
      wymieniają ukłony. 

      - To jest pan Colin Laney - przedstawił go Yamazaki - nasz specjalny 
      asystent. 

      A potem rzekł do Laneya: 

      - Michio Kuwayama, główny dyrektor "Famous Aspect". 

      Nikt nie domyśliłby się, że Kuwayama tak niedawno znalazł się w 
      ciemnościach klubu "Western World", wśród wrzeszczącego i oszalałego 
      tłumu. Laney zastanawiał się, jak Japończyk stamtąd wyszedł: może idoru 
      rozjarzyła się jak choinka? Krew sączyła się Laneyowi do buta i czuł, jak 
      lepią mu się palce. O ile wzrosła łączna masa ludzkiej tkanki nerwowej na 
      planecie, od kiedy - razem z Arleigh i Blackwellem - wyszedł z baru 
      ozdobionego gumą do żucia? Miał wrażenie, że od tej pory dzieliły go lata 
      przeżyć, wyłącznie niemiłych. 

      - Przykro mi - powiedział. - Nie mam wizytówki. 

      - Nie szkodzi - powiedział Kuwayama staranną, dziwnie akcentowaną 
      angielszczyzną. Uścisnął dłoń Laneya. - Wiem, że jest pan bardzo zajęty. 
      Doceniamy to, że zechciał pan poświęcić chwilę czasu i spotkać się z nami. 


      Liczba mnoga sprawiła, że Laney spojrzał na kierowcę, który nosił buty 
      podobne do tych, jakie miał Rydell w Chateau: czarne, wysoko sznurowane, z 
      karbowanymi podeszwami. Jednak nie wyglądało na to, by szofer stanowił 
      część tego "my". 

      - A teraz - powiedział Kuwayama do Yamazakiego - jeśli pan wybaczy... 

      Yamazaki szybko ukłonił się i wrócił do furgonetki, do Arleigh, która 
      obserwowała ich kątem oka, udając, że robi coś przy ekspresie. Kierowca 
      otworzył tylne drzwi landrovera przed Laneyem. Kuwayama wsiadł z drugiej 
      strony. Zamknął drzwi i zostali sami. 

      Między dwoma siedzeniami, w stojaku z miękkimi uchwytami zamocowano coś, 
      co wyglądało jak srebrny termos. 

      - Yamazaki mówił, że podczas kolacji miał pan kłopoty z szerokością pasma 
      - zaczął Kuwayama. 

      - To prawda - odparł Laney. 

      - Właśnie ją przestawiliśmy... 

      Nagle między nimi pojawiła się uśmiechnięta idoru. Laney zauważył, że 
      iluzja stworzyła nawet siedzenie dla niej, łącząc te, na których siedział 
      on i Kuwayama. 

      - Czy znalazł pan to, czego szukał, kiedy opuścił mnie pan w Sztokholmie, 
      panie Laney? 

      Spojrzał jej w oczy. Jakiej potrzeba było mocy obliczeniowej, żeby 
      stworzyć coś, co tak patrzy na człowieka? Przypomniał sobie fragmenty 
      rozmowy Kuwayamy i Reza: koncentracja ukierunkowanych pragnień, struktura 
      modularna, architektura artykułowania dążeń... 

      - Prawie - powiedział. 

      - A co pan zobaczył podczas kolacji, że nie mógł pan patrzeć mi w oczy? 

      - Śnieg - odparł Laney i ze zdziwieniem poczuł, że się czerwieni. - 
      Góry... Sądzę jednak, że to było tylko zrobione przez was wideo. 

      - My nie "robimy" tych filmów Rei - rzekł Kuwayama - nie w zwykłym 
      znaczeniu tego słowa. Powstają jako bezpośredni wynik jej postrzegania 
      świata. Można powiedzieć, że to jej sny. 

      - Pan też śni, prawda, panie Laney? - powiedziała idoru. - To pański 
      talent. Yamazaki mówi, że to jak widzenie twarzy w chmurach, tyle że te 
      twarze naprawdę tam są. Ja ich nie widzę, ale Kuwayama twierdzi, że 
      pewnego dnia zobaczę je. To kwestia praktyki. 

      Yamazaki mówi? 

      - Sam tego nie rozumiem - rzekł Laney. - To po prostu coś, co umiem robić. 


      - Nadzwyczajny dar - rzekł Kuwayama. - Mieliśmy wielkie szczęście. 
      Dopisało nam również w przypadku pana Yamazakiego, który - chociaż 
      zatrudniony przez pana Blackwella - ma otwarty umysł. 

      - Pan Blackwell nie jest zbyt zadowolony z powodu Reza i... 

      - Ruchem głowy wskazał idoru. - Pan Blackwell może mieć mi za złe, że z 
      panem rozmawiam. 

      - Blackwell na swój sposób kocha Reza - powiedziała. - Martwi się o niego. 
      Nie rozumie jednak, że nasz związek jest już faktem. Teraz będzie się 
      stopniowo pogłębiał. Po prostu chcemy razem dorosnąć. Kiedy Blackwell i 
      inni przekonają się, że to dla nas najlepsze. Wszystko będzie dobrze. A 
      pan może nam w tym pomóc, panie Laney. 

      - Ja? 

      - Yamazaki wyjaśnił, co próbuje pan zrobić z danymi z archiwów Lo/Rez - 
      powiedział Kuwayama. - Jednak w tych bankach nie ma nic - albo bardzo 
      niewiele - o Rei. Proponujemy dodać trzeci poziom informacji: dołączymy do 
      nich dane Rei, a wtedy uzyskamy wzór będący obrazem ich związku. 

      Przecież ty sama jesteś informacją, pomyślał Laney, patrząc na nią. 
      Mnóstwem danych, przetwarzanych przez Bóg wie ile maszyn. Czarne oczy 
      spoglądały na niego, pełne czegoś, co mógł nazwać tylko nadzieją. 

      - Zrobi pan to, panie Laney? Pomoże nam pan? 

      - Słuchajcie - odparł Laney - ja tu tylko pracuję. Zrobię to, jeśli tak 
      poleci mi Yamazaki. Jeśli on weźmie na siebie odpowiedzialność. Chcę 
      jednak, żebyście odpowiedzieli mi na jedno pytanie. 

      - Co chce pan wiedzieć? - zapytał Kuwayama. 

      - O co w tym wszystkim chodzi? 

      Laney zdziwił się, słysząc swój głos, ponieważ sam dobrze nie wiedział, o 
      co zamierza zapytać. 

      Oczy Kuwayamy spokojnie zmierzyły go spojrzeniem zza szkieł okularów. 

      - O przyszłość, panie Laney. 

      - Przyszłość? 

      - Czy pan wie, że pojęcie "natura" funkcjonuje od niedawna? Zaledwie od 
      stu lat. Nigdy nie obawialiśmy się technologii, panie Laney. Ona jest 
      aspektem rzeczywistości, tożsamości. Dzięki naszym wysiłkom doskonalimy tę 
      tożsamość. - Kuwayama uśmiechnął się. - A kultura masowa - dodał - jest 
      idealnym podłożem takich prób. 




      Arleigh parzyła lepszą kawę niż Shannon. Laney, siedząc z tyłu w 
      furgonetce, na miękkich płatach pianogumy, znad krawędzi styropianowego 
      kubka spoglądał na Yamazakiego. 

      - Co ty wyprawiasz, Yamazaki? Chcesz, żebyśmy obaj musieli nosić mniejsze 
      buty czy co? Blackwell lubi przybijać ludziom ręce do stołów, a ty 
      sprzymierzasz się z idoru i jej szefem? 

      Laney nalegał, żeby porozmawiali tu w cztery oczy. Yamazaki przykucnął 
      naprzeciw niego, mrugając. 

      - To nie ja zawieram umowy - odparł Yamazaki. - Rez i Rei Toei są w niemal 
      stałym kontakcie, a ostatnie ulepszenia zapewniają jej większą swobodę. 
      Rez zapewnił jej dostęp do tych wszystkich danych, które próbowałeś 
      wykorzystać za pierwszym razem. Zrobił to, nie informując Blackwella. 

      Wzruszył ramionami. 

      - Teraz ma też dostęp do bazy fanów. To, co proponują, może nam pomóc w 
      uzyskaniu konkretnych wyników. Blackwell jest coraz bardziej przekonany, 
      że to spisek. Ten atak w nocnym klubie... 

      - O co im chodziło? 

      - Nie mam pojęcia. Próba porwania? Chcieli skrzywdzić Reza? Zdobyć 
      projektor idoru? Zrobili to zdumiewająco nieudolnie, ale Blackwell mówi, 
      że to znaczek szczególny Kombinatu... Dobrze mówię - znaczek? 

      - Sam nie wiem... - wahał się Laney. 

      - Znak szczególny? 

      - Nic sądzisz, że Blackwell poucina nam palce, jeśli to zrobimy? 

      - Nie. Zatrudnia nas korporacja Lo/Rez... 

      - Paragon-Asia? 

      - ...ale Blackwella zatrudnia Lo/Rez Partnership. Jeśli Rez każe nam coś 
      zrobić, musimy usłuchać. 

      - Nawet jeśli Blackwell twierdzi, że to zagrozi bezpieczeństwu Reza? 

      Yamazaki wzruszył ramionami. Za jego plecami, przez tylną szybę 
      furgonetki, Laney widział Shannona, przetaczającego szary moduł, który 
      wyładowali z bagażnika landrovera Kuwayamy. Był dwukrotnie większy od 
      tych, których używała Arleigh. 

      Patrzył, jak Shannon wtacza to za pomarańczową barierkę. 




      36
      Maryalice


      - Bez wrzasków, proszę - powiedział ten, który ją trzymał, a potem zabrał 
      dłoń z jej ust. 

      - Gdzie to jest? 

      Wyblakłe oczy Eddiego. 

      - Tam - powiedziała Chia, pokazując palcem. Widziała postrzępiony skraj 
      niebiesko-żółtego plastiku, wystający z otwartej torby. Potem zobaczyła, 
      że Maryalice śpi na różowym łóżku, zwinięta w kłębek, w butach na wysokich 
      obcasach, z twarzą nakrytą poduszką. Na małej lodówce stał rząd pustych 
      buteleczek. 

      Eddie wyjął z kieszeni czarno-złote pióro i podszedł do torby. Pochylił 
      się i odchylił piórem plastik, zaglądając do środka. 

      - Jest - powiedział. 

      - Jest? - Druga dłoń wciąż trzymała ramię siedzącej na podłodze Chii. 

      - Mamy to - potwierdził Eddie. 

      - Nie ruszaj się. - Dłoń puściła jej ramię i klęczący za nią mężczyzna 
      wstał, podszedł do łóżka, po czym zajrzał do torby. Był wyższy od Eddiego, 
      w beżowym garniturze i lśniących kowbojskich butach. Grube rysy twarzy, 
      włosy odrobinę jaśniejsze niż Eddiego, czerwonawe, półksiężycowate znamię 
      na prawym policzku. - Dlaczego jesteś tego taki pewny? 

      - Jezu, Jewgienij... 

      Mężczyzna wyprostował się, spojrzał na Maryalice, nachylił się i zdjął jej 
      z twarzy poduszkę. 

      - Jak to jest, że twoja kobieta śpi sobie w tym pokoju, Eddie? 

      Eddie dopiero wtedy poznał Maryalice. 

      - Kurwa - powiedział. 

      - Mówiłeś nam, że ta kobieta i dziewczyna się nie znały. Mówiłeś, że 
      spotkały się w samolocie, zupełnie przypadkowo. Czy to przypadek, że twoja 
      kobieta jest tutaj? My nie lubimy przypadków. 

      Eddie popatrzył na Maryalice, potem na mężczyznę - najwidoczniej Rosjanina 
      - i w końcu na Chię. 

      - Co ta suka tu robi, do kurwy nędzy? 

      Spoglądał na Chię, jakby była czemuś winna. 

      - Znalazła nas - powiedziała Chia. - Mówiła, że ma kontakty w 
      przedsiębiorstwie taksówkowym. 

      - Nie - warknął Rosjanin - to my mamy kontakty w przedsiębiorstwie 
      taksówkowym. Za dużo tych przypadków. 

      - Przecież mamy to, no nie? - rzekł Eddie. - Dlaczego chcesz wszystko 
      komplikować? 

      Rosjanin potarł policzek, jakby chciał zetrzeć znamię. 

      - Zastanów się - powiedział. - Dajemy ci izotop. Chcesz wiedzieć, czy to 
      izotop, możesz sprawdzić. Ty dajesz nam to. Czubkiem kowbojskiego buta 
      trącił torbę Chii. 

      - Skąd mamy wiedzieć, co to jest? 

      - Jewgienij - powiedział bardzo spokojnie Eddie - chyba wiesz, że takie 
      interesy wymagają odrobiny zaufania. 

      Rosjanin rozmyślał przez chwilę. 

      - Nie - powiedział. - Odrobina nie wystarczy. Nasi ludzie połączyli tę 
      dziewczynę ze znanym zespołem rockowym. Dla kogo ona pracuje, Eddie? Dziś 
      wieczorem posłaliśmy ludzi, żeby z nimi pogadali, a oni rzucili się na nas 
      jak stado pierdolonych wilków. Wciąż brakuje mi jednego człowieka. 

      - Nie pracuję dla Lo/Rez - powiedziała Chia. - Należę do ich klubu! 
      Maryalice podrzuciła mi to do torby, kiedy spałam w samolocie! 

      Masahiko jęknął, westchnął i chyba odzyskał przytomność. Eddie nadal 
      trzymał w ręku paralizator. 

      - Chcesz jeszcze? - zapytał chłopaka, spięty i wściekły. 

      - Eddie - powiedziała Maryalice z łóżka - ty niewdzięczna kupo gówna... 

      Siedziała na skraju łóżka, trzymając oburącz wycelowaną w Eddiego 
      zapalniczkę. 

      Zesztywniał. Było widać, jak traci pewność siebie i zastyga w miejscu. 

      - Zaufanie - powiedział Rosjanin. 

      - Jezu, Maryalice - rzekł Eddie. - Skąd to masz? Czy wiesz, że to tutaj 
      nielegalne? 

      - Od jednego Rosjanina - odparła. - Otwór wylotowy wielkości grejpfruta... 


      Głos Maryalice brzmiał zupełnie trzeźwo, lecz widząc jej przekrwione oczy, 
      Chia zrozumiała, że kobieta jest pijana. A na dodatek agresywna. 

      - Myślisz, że możesz wykorzystywać ludzi, Eddie? Wyciskać i wyrzucać? 

      Czubkiem buta zdjęła z nogi jedną szpilkę, a potem drugą. Stała boso na 
      podłodze, chwiejąc się, ale trzymając atrapę w wyprostowanych rękach, jak 
      gliniarz w telewizji. 

      Eddie nadal trzymał paralizator. 

      - Każ mu to rzucić, Maryalice! - poradziła Chia. 

      - Rzuć to - powiedziała Maryalice z wyraźną przyjemnością. Przez całe 
      życie słyszała, jak mówili to inni, a teraz sama mogła tak powiedzieć. 
      Eddie upuścił paralizator. - Kopnij go do mnie. 

      To druga połowa kwestii, pomyślała Chia. Paralizator wylądował niedaleko 
      jej kolan, obok gogli, które leżały na wykładzinie, wciąż podłączone do 
      Sandbendera. Widziała dwa bliźniacze prostokąty matowych obiektywów, 
      będących prostymi kamerami wideo. Gdyby Zona weszła teraz do systemu Chii 
      i aktywowała gogle, zobaczyłaby - widziane z żabiej perspektywy - stopy 
      Maryalice, buciki Eddiego, kowbojskie buty Rosjanina i może bok głowy 
      Masahiko. 

      - Niewdzięcznik - mówiła Maryalice. - Niewdzięczna kupa gówna. Właź do 
      łazienki. 

      Zmieniła pozycję tak, że celowała lufą w Eddiego i Rosjanina, stojąc 
      naprzeciw otwartych drzwi łazienki. 

      - Wiem, że jesteś zła... 

      - Gówno. Miejsce gówna jest w ubikacji, Eddie. Właź do łazienki. 

      Eddie cofnął się o krok, unosząc dłonie gestem, który miał wyrażać 
      rozsądek i zrozumienie. Rosjanin też się cofnął. 

      - Siedem pierdolonych lat - powiedziała Maryalice. - Siedem. Nie byłeś 
      nawet gównem, kiedy cię poznałam. Boże. Ty i te twoje gadki. Niedobrze się 
      robi. A kto płacił czynsz? Kto kupował żarcie? Kto sprawił ci te pieprzone 
      ciuchy, cholerny eleganciku? Ty z tymi twoimi gadkami, fasonem, a przecież 
      powinieneś mieć mniejszy pierdolony telefon niż inni, bo mówię ci, 
      kochasiu, że na pewno nie masz większego kutasa! 

      Maryalice lekko trzęsły się ręce, przez co zapalniczka wyglądała w nich 
      jeszcze groźniej. 

      - Maryalice - zaczął Eddie - wiesz, że doceniam wszystko, co dla mnie 
      zrobiłaś, by pomóc mi w mojej karierze. Nie zapomniałem o tym nawet na 
      chwilę, mała, wierz mi, nigdy, a to tylko nieporozumienie, mały wybój na 
      autostradzie życia, więc jeśli tylko odłożysz ten pieprzony pistolet! 
      napijemy się, jak cywilizowani ludzie... 

      - Zamknij się, kurwa! - wrzasnęła na całe gardło Maryalice. 

      Usta Eddiego zamknęły się jak u kukiełki. 

      - Siedem pierdolonych lat - powtórzyła Maryalice jak dziecięcą wyliczankę 
      - siedem pierdolonych lat, a dwa z nich tutaj, Eddie, dwa tutaj, latając 
      tam i z powrotem dla ciebie, i zawsze wracając. A tutaj zawsze jest tak 
      jasno... 

      Po twarzy Maryalice pociekły łzy, rozmazując makijaż. 

      - Wszędzie. Nie mogę spać, jak jest jasno, jakby miasto spowiła mgła... 
      Właź do łazienki. 

      Maryalice zrobiła krok naprzód - Eddie i Rosjanin cofnęli się. 

      Chia wyciągnęła rękę i machinalnie podniosła paralizator. Na jednym końcu 
      miał parę tępych chromowanych kłów, na drugim czerwony, żłobkowany 
      przycisk. Zdziwiła się, że jest taki lekki. Przypomniała sobie te, które 
      chłopcy w jej szkole robili z jednorazowych aparatów fotograficznych. 

      - I ono zawsze mnie znajduje, to światło - mówiła Maryalice. - Zawsze. 
      Niezależnie od tego, co wypiję i co połknę. Znajduje mnie i budzi. Jest 
      jak kurz, który przechodzi pod drzwiami. Nic go nie powstrzyma. Włazi w 
      oczy. I cała ta jasność spada... 

      Eddie stał już w progu łazienki, a Rosjanin za nim, w środku. Chii nie 
      podobało się to, ponieważ nie widziała jego rąk. Usłyszała ćwierkanie 
      ptaków, gdy łazienka wyczuła Rosjanina. 

      - To ty mnie w to wpakowałeś, Eddie. Do Shinjuku. Tam, gdzie światło może 
      mnie dopaść i nigdy nic mogę przed nim uciec. 

      I Maryalice nacisnęła spust. Eddie wrzasnął - przeraźliwy krzyk odbił się 
      echem od czarnych i białych kafelków. Ten krzyk zagłuszył trzask 
      zapalniczki, z której nawet nie wytrysnął płomień. 

      Maryalice nie wpadła w panikę. Wycelowała i spokojnie znów nacisnęła 
      spust. Tym razem trysnął płomień i Eddie, rycząc z wściekłości, odtrącił 
      wyciągnięte ręce Maryalice, złapał ją za gardło i zaczął tłuc pięścią po 
      twarzy, przy każdym uderzeniu wykrzykując: "Suka! Suka! Suka!" 

      W tym momencie Chia spróbowała zerwać się z podłogi. Siedziała jednak tak 
      długo, że nogi jej zdrętwiały i odmówiły posłuszeństwa, więc przetoczyła 
      się po wykładzinie, przytknęła chromowane końce paralizatora do kostki 
      Eddiego i nacisnęła czerwony przycisk. 

      Nie wiedziała, czy to podziała przez kostkę i skarpetkę. Zadziałało. Może 
      dlatego, że Eddie nosił naprawdę cienkie skarpetki. Jednocześnie dostało 
      się Maryalice, tak że oboje zadygotali i upadli, trzymając się w 
      ramionach. 

      Czarną smugą, która przemknęła obok Chii, był Masahiko, który zatrzasnął 
      drzwi przed nosem Rosjanina, złapał oburącz klamkę, podskoczył, zaparł się 
      jedną obutą w papierowy kapeć stopą o ścianę, a drugą o drzwi i trzymał. 

      - Uciekaj - powiedział, napinając mięśnie nóg i ramion. Nagle dłonie 
      ześlizgnęły mu się z okrągłej klamki i wylądował na podłodze. 

      Chia zobaczyła, że klamka zaczyna się obracać. 

      Przyłożyła do niej paralizator i nacisnęła przycisk. Nie puszczała go 
      przez dobrą chwilę. 




      37
      Doświadczenie


      Laney znów siedział na przednim fotelu furgonetki. Położył gogle na 
      kolanach, czekając, aż Arleigh podłączy szary moduł Kuwayamy. Spojrzał 
      przez przednią szybę na betonową ścianę. Bok nie bolał go już tak bardzo, 
      lecz po spotkaniu z Kuwayamą oraz idoru i po późniejszej rozmowie z 
      Yamazakim miał jeszcze większy zamęt w głowie. Jeśli Rez i Rei Toei 
      wspólnie podejmowali decyzje, a Yamazaki postanowił się im podporządkować, 
      co on powinien zrobić? Nie przypuszczał, aby Blackwell nagle odkrył jakiś 
      nieodparty urok związku Reza i Rei. Zdaniem Blackwella, Rez usiłował 
      poślubić oprogramowanie - cokolwiek miało to oznaczać. 

      Laney wiedział już teraz, że idoru jest czymś znacznie bardziej 
      skomplikowanym i potężniejszym od jakiegokolwiek hollywoodzkiego 
      syntetyku. Szczególnie jeśli Kuwayamą mówił prawdę, twierdząc, że wideo są 
      jej "snami". Wszystko, co Laney wiedział o sztucznej inteligencji, 
      zawdzięczał pracy nad kręconym przez Slitscan programie dokumentalnym o 
      nieszczęśliwym życiu jednego z czołowych autorytetów w tej dziedzinie. 
      Powszechnie uważano, iż nigdy nie uda się stworzyć prawdziwej AI, a obecne 
      badania nad nią zmierzały w zupełnie innym kierunku niż produkcja 
      oprogramowania udającego piękną młodą kobietę. 

      Zakładano, że gdyby powstała prawdziwa AI, prawdopodobnie byłaby czymś 
      choć trochę podobnym do człowieka. Laney pamiętał wykład, podczas którego 
      obiekt zainteresowania Slitscanu twierdził, że AI może powstać przypadkowo 
      i ludzie początkowo mogą nie rozpoznać, z czym mają do czynienia. 

      Arleigh otworzyła drzwi po stronie kierowcy i wsiadła. 

      - Przepraszam, że to trwa tak długo - powiedziała. 

      - Skąd mogliście wiedzieć. 

      - To nie oprogramowanie, tylko światłowód. Końcówka kabla. Tutaj używają 
      innego systemu, takiego jak Francuzi. Zacisnęła dłonie na kierownicy i 
      oparła na nich brodę. 

      - Bez problemu uporamy się z ogromnymi ilościami informacji, ale nie mamy 
      odpowiedniego kabla, żeby je przenieść. 

      - Dacie sobie radę? 

      - Shannon ma taką końcówkę w swoim pokoju. Pewnie do programów porno, 
      chociaż nie chce się do tego przyznać. - Zerknęła na niego z ukosa. - 
      Shannon ma przyjaciela w ochronie. Dowiedział się, że Blackwell 
      przesłuchał jednego z tych mężczyzn, którzy dziś wieczorem próbowali 
      dopaść Reza. 

      - A więc o niego im chodziło? O Reza? 

      - Na to wygląda. Byli z Kombinatu i twierdzą, że Rez coś im zabrał. 

      - Co zabrał? 

      - Facet nie wiedział. 

      Zamknęła oczy. 

      - Jak myślisz, co się z nim stało? Z tym, którego przesłuchiwał Blackwell. 


      - Nie wiem. - Otworzyła oczy i wyprostowała się. - I nie sądzę, żebyśmy 
      się dowiedzieli. 

      - Czy on może to robić? Torturować ludzi? Zabijać? 

      Spojrzała na Laneya. 

      - No cóż - powiedziała w końcu - najlepiej świadczy o tym fakt, że 
      bierzemy pod uwagę taką możliwość. Nie ulega wątpliwości, że robił to 
      kiedyś. Czy wiesz, co mnie najbardziej przeraża w Blackwellu? 

      - Co? 

      - Czasem czuję, że przyzwyczajam się do niego. 

      Shannon zapukał w drzwiczki po jej stronie. W ręku trzymał zwój kabla. 

      - Zaraz będziemy gotowi - powiedziała do Laneya, otworzyła drzwi i 
      wysiadła. 

      Patrzył przez przydymioną szybę na betonową ścianę i wspominał, jak razem 
      z Shaquille'em i Kennym, dwoma innymi mieszkańcami sierocińca, szorowali 
      schody przed miejskim sądem w Gainesville. Shaquille również brał udział w 
      tych badaniach farmakologicznych, ale Kenny'ego przeniesiono do innego 
      zakładu, w Denver. Laney nie miał pojęcia, co się z nimi stało, ale to 
      Shaquille powiedział mu, że kiedy w strzykawce jest lek, po zastrzyku masz 
      w ustach smak zardzewiałego metalu, aluminium albo czegoś. Pl-cee-boo, 
      mówił Shaquille, jest bez smaku. Miał rację. Od razu można było poznać. 

      Wszyscy trzej pracowali tam w ramach praktyk, pięć lub sześć razy, 
      zbierając różne rzeczy pozostawione przez ludzi wchodzących do budynku 
      sądu. Uważano to za pracę w szkodliwych warunkach, gdyż te przedmioty 
      zazwyczaj były dobrze schowane, więc często odnajdywali je po zapachu lub 
      bzyczeniu much. Najczęściej różne kawałki kurczaków, związane kolorową 
      tasiemką. Raz coś, co według Shaquille'a było łbem kozła. Shaquille 
      twierdził, że takie rzeczy pozostawiali handlarze narkotyków, a robili 
      tak, ponieważ należało to do ich wierzeń. Laney i dwaj pozostali nosili 
      jasnozielone lateksowe rękawice z pomarańczowymi kewlarowymi końcówkami na 
      czubkach palców, w których odparzały się dłonie. Zbierali te ofiary do 
      białego kubła z uchylanym deklem, z obłażącymi nalepkami zagrożenia 
      biologicznego. Shaquille twierdził, że zna imiona niektórych bogów, którym 
      składano te dary, ale Laney nie dał się oszukać. Podawane przez 
      Shaquille'a imiona, takie jak 0'Gunn i Sam Eddy, były w oczywisty sposób 
      zmyślone i nawet Shaquille, wrzucając do wiadra kłębek kurzych piór, 
      powiedział, że lepszą inwestycją byłby dobry prawnik. 

      - Robią to, żeby zabić czas. Albo obstawiają zakłady. 

      Laney wolał to od pracy w barach szybkiej obsługi, chociaż po powrocie 
      rewidowano ich, szukając narkotyków. 

      Powiedział Yamazakiemu i Blackwellowi, że przewidział, iż Alison Shires 
      spróbuje popełnić samobójstwo, więc teraz pewnie mają go za jasnowidza. 
      Wiedział, że nim nie jest. Przypominałoby to próby wpływania na bieg spraw 
      kurzymi łapkami, ukrywanymi przez dealerów pod schodami sądu. To, co miało 
      się zdarzyć, wynikało z tego, co działo się teraz. Laney wiedział, że nie 
      umie przewidywać przyszłości, a dotychczasowe doświadczenia z punktami 
      węzłowymi kazały mu podejrzewać, że nikt tego nie potrafi. Punkty węzłowe 
      tworzyły się wówczas, kiedy coś mogło się wkrótce wydarzyć. Wtedy widział 
      miejsce, w którym zmiany były najbardziej prawdopodobne - jeśli coś je 
      zapoczątkuje. Czasem taki drobny fakt, jak zakupienie ostrzy do otwieracza 
      do kartonów. Gdyby jednak tamtej nocy nastąpiło trzęsienie ziemi i jej 
      apartament przy Fountain Avenue runął... lub gdyby zgubiła tę paczkę 
      nożyków... Gdyby zapłaciła kartą kredytową za ten specjał środowej nocy 
      (czego nie mogła zrobić, gdyż była to nielegalna broń, którą mogła nabyć 
      wyłącznie za gotówkę), wtedy wszyscy zorientowaliby się, że jest na 
      krawędzi załamania. 

      Arleigh otworzyła drzwi po stronie pasażera. 

      - Dobrze się czujesz? 

      - Jasne - odparł Laney, podnosząc gogle. 

      - Jasne? 

      - Zróbmy to. 

      Spojrzał na gogle. 

      - Wszystko zależy od ciebie - powiedziała i dotknęła jego ramienia. - 
      Ściągniemy ci potem lekarza, dobrze? 

      - Dziękuję - powiedział Laney, założył okulary i poczuł w ustach ten 
      smak... 

      Dane Lo/Rez, przejrzyste i poprzeplatane archiwami z bazy fanów, roiły się 
      od nowych tekstur, map zmieniających się - przy dokładniejszych 
      oględzinach - w... 

      Shaquille, w dresie z sierocińca, pokazywał Laneyowi głowę kozła. Łeb 
      odarto ze skóry i powbijano weń gwoździe, a Shaquille rozchylił szczęki 
      zwierzęcia, pokazując przesiąknięty krwią kawałek zapisanego, brązowego 
      papieru, umieszczony w miejscu brakującego języka. To na pewno nazwisko 
      oskarżyciela, wyjaśnił Shaquille. 

      Laney zamknął oczy, ale obraz pozostał. 

      Otworzył je i ujrzał idoru, jej twarz okoloną futrem. Patrzyła na niego. 
      Nosiła rodzaj haftowanej, podszytej futrem czapki z nausznikami i wokół 
      niej wirował śnieg, lecz zaraz spłaszczyła się, skurczyła do tekstur 
      biegnących złotą żyłą danych, więc ruszył za nią, aż poczuł, że przechodzi 
      przez sam środek i na drugą stronę. 

      - Zaczekaj... - powiedział i usłyszał swój głos dopiero po chwili. 

      - Perspektywa - powiedziała idoru. - Paralaksa Yamazakiego. 

      Coś jakby obracało nim, tak że spoglądał bezpośrednio na dane, ale pod 
      innym kątem i ze znacznej odległości. A wszędzie wokół widział... 
      kompletną pustkę. 

      Przez dane biegły, niczym nieskończenie bardziej skomplikowana wersja 
      Realtree, dwa prawie równoległe ozdobniki. Rez i idoru. Rzeźbione w 
      czasie, bo na odległym krańcu ukazywały początki kariery piosenkarza. I 
      stopniowo stawały się coraz bogatsze, wielopasmowe... Potem jednak znów 
      zaczęły maleć i cienieć... Zapewne wtedy, pomyślał Laney, Kathy zaczęła 
      nienawidzić piosenkarza, który należał do osobistości tylko dlatego, że 
      zaliczono go do nich, jako reprezentującego pewien rząd wielkości... 

      Dane idoru pojawiły się dalej, zręcznie i sensownie sformowane, lecz 
      nieskomplikowane. Dostrzegł, że w punktach zbliżonych do danych Reza 
      stawały się trochę bardziej złożone. Przypadek. Typowo ludzka cecha. Idoru 
      uczyła się. 

      I oba te zdobniki, te wzory w czasie, tworzyły punkty węzłowe, i to coraz 
      częściej, w miarę jak zbliżały się do chwili obecnej i splatały w... 

      Stał obok idoru na plaży, którą widział zarejestrowaną w lornetce 
      znalezionej w sypialni pensjonatu w Irlandii. Brunatno zielone morze 
      upstrzone białymi grzywaczami, silny wiatr łopoczący nausznikami jej 
      czapki. Nie czuł tego wiatru, ale słyszał go - dął tak głośno, że Laney z 
      trudem rozróżniał jej słowa. 

      - Widzisz je? - krzyczała. 

      - Kogo? 

      - Twarze w chmurach! Punkty węzłowe! Ja ich nie widzę! Musisz mi je 
      pokazać! 

      I zniknęła, a morze razem z nią. Laney znów gapił się na dane, wśród 
      których mieszały się historie Reza i Rei Toei, na samym krańcu czegoś 
      innego. Czy gdyby wtedy spróbował, w Los Angeles, punkty węzłowe Alison 
      Shires ukazałyby nożyk do otwierania kartonów? 

      Spróbował. 

      Patrzył na zamgloną, rozległą, białą równinę. To nie był śnieg. Para 
      ogromnych, lśniących kowbojskich butów przeszła obok stromego urwiska 
      wściekłego różu. Potem ten obraz zniknął, zastąpiony przez jakiś rolujący, 
      trójwymiarowy obiekt, chociaż Laney nie miał pojęcia, co to takiego. Bez 
      punktu odniesienia ten przedmiot kształtem przypominał miejski autobus bez 
      kół. 

      - Pokój 17 - powiedziała idoru. - Hotel "Di". 

      - "Ty"? 

      Autobus zniknął, razem z butami. 

      - Co to jest "hotel miłości"? 

      - Co takiego? 

      - Hotel. Miłości. 

      - Myślę, że to hotel, w którym ludzie uprawiają miłość... 

      - A co oznacza "pierwszorzędowy biomolekularny moduł programujący C łamane 
      przez 7A Rodela van Erpa"? 

      - Nie wiem - odparł Laney. 

      - Przecież dopiero co mi go pokazałeś! Chodzi o nasz związek, nasze 
      połączenie, z którego musi powstać reszta! 

      - Czekaj - powiedział Laney - czekaj, masz tu coś innego i chyba nakłada 
      się... 

      Z wysiłku zakłuło go w boku, lecz w oddali dostrzegł wzgórza, karłowate 
      drzewa, dom z niskim dachem... 

      Idoru znikła, a dom zamigotał i też zaczął znikać, trawiony od wewnątrz. 
      Potem Laney dostrzegł jakiś wysoki budynek, niesymetryczne okna i 
      poskręcane niebo z wyraźnie widoczna morą. 

      Arleigh ściągnęła mu gogle. 

      - Przestań krzyczeć - powiedziała. Obok niej stał Yamazaki. - Przestań, 
      Laney. 

      Z wysiłkiem zaczerpnął tchu, oparł dłonie na wyściółce deski rozdzielczej 
      i zamknął oczy. Na karku poczuł dłoń Arleigh. 

      - Musimy tam iść - powiedział. 

      - Dokąd? 

      - Pokój 17... Spóźnimy się na ślub... 




      38
      Gwiazda


      Kiedy paralizator przestał brzęczeć, Chia go upuściła. Klamka przestała 
      się obracać. Z łazienki dobiegał jedynie cichy świergot tropikalnych 
      ptaków. Odwróciła się. Masahiko próbował zapakować swój komputer do 
      kraciastej torby. Chia doskoczyła do Sandbendera i chwyciła go, ciągnąc za 
      sobą gogle, po czym obróciła się do różowego łóżka. Jej torba leżała na 
      podłodze, z wystającym zielono-żółtym plastikiem reklamówki z SeaTac. 
      Wyciągnęła reklamówkę z tym czymś i rzuciła ją na łóżko. Nachyliła się, 
      żeby wepchnąć Sandbendera do torby, ale obejrzała się na drzwi łazienki, 
      gdyż wydało jej się, że słyszy jakiś szmer. 

      Klamka obróciła się. Rosjanin otworzył drzwi. Kiedy puścił klamkę, Chia 
      zobaczyła, że miał na ręce coś, co wyglądało jak kukiełka z różowej gumy. 
      Jedna z seks zabawek z czarnej szafki. Użył jej jako izolatora. Ściągnął 
      ją z palców i rzucił za siebie. Ptasi świergot ucichł, gdy Rosjanin 
      wyszedł z łazienki. 

      Masahiko, który zakładał but, też spojrzał na Rosjanina. Na drugiej nodze 
      miał jeszcze papierowy kapeć. 

      - Wychodzicie? - zapytał Rosjanin. 

      - To jest na łóżku-powiedziała Chia. - Nie mieliśmy z tym nic wspólnego. 

      Rosjanin zauważył paralizator leżący na dywanie, tuż obok czubka jego 
      buta. Podniósł nogę i zmiażdżył go obcasem. Chia usłyszała trzask 
      pękającego plastiku. 

      - Artemi, mój przyjaciel z Nowokuźniecka, zrobił sobie tym krzywdę - 
      rzekł, trącając nogą resztki paralizatora. - Artemi nosi bardzo ciasne 
      dżinsy, skórzane, bo taka moda. Miał go w kieszeni i przypadkiem nacisnął. 
      To wstrząsnęło jego męskością. - Rosjanin pokazał Chii wielkie, nierówne 
      zęby. - Kupa śmiechu, no nie? 

      - Proszę - powiedziała Chia. - Chcemy iść. 

      Rosjanin ominął Eddiego i Maryalice, którzy leżeli objęci na wykładzinie. 

      - Ty jesteś jak ten wypadek z męskością Artemiego, tak? Przypadkiem 
      napotkałaś tego właściciela nocnego klubu. - Wskazał na nieprzytomnego 
      Eddiego. - Który jest przemytnikiem i nie tylko, ale ty, ty jesteś tylko 
      przypadkiem? 

      - Zgadza się. 

      - Jesteś od Lo/Rez. 

      Wymówił to jak "lo-ress". Podszedł do łóżka i zajrzał do reklamówki. 

      - Wiesz, co to jest. 

      - Nie - skłamała Chia. - Nie wiem. 

      Rosjanin popatrzył na nią. 

      - My nie lubimy przypadków, żadnych. Nie pozwalamy na nie. 

      Podniósł ręce i zobaczyła, że na każdym palcu ma różową plamkę o średnicy 
      ołówka. Widziała takie w ostatniej szkole i wiedziała, że to ślady po 
      laserowym usuwaniu tatuażu. Spojrzała mu w twarz. Miał minę człowieka, 
      który zaraz zrobi coś, czego nic chce robić, ale musi. 

      Nagle spostrzegła, że Rosjanin spogląda ponad jej plecami i odwróciła się 
      w samą porę, aby ujrzeć otwierające się drzwi. Ledwie mieszczący się w 
      nich mężczyzna jakby wpłynął do pokoju. Na jednym policzku miał wielkie 
      "X" cielistego plastra i nosił płaszcz koloru zmatowiałego metalu. Chia 
      zobaczyła, że wsuwa do kieszeni jedną ogromną, poznaczoną bliznami dłoń; w 
      drugiej trzymał coś czarnego i zakończonego paskiem karty magnetycznej. 

      - Job twoju mat - powiedział Rosjanin z łagodnym zdziwieniem. 

      Dłoń tamtego wysunęła się z kieszeni. Trzymał coś, co wydało się Chii 
      wielkimi chromowanymi nożycami, ale zaraz rozłożyło się ze szczękiem, 
      tworząc błyszczący, metalowy toporek o wąskim i śmiercionośnym ostrzu, z 
      obuchem zaostrzonym jak kolec do lodu. 

      - Moja matka? - powiedział z dziwnym zadowoleniem nieznajomy. - Mówiłeś 
      coś o mojej matce? 

      Jego twarz lśniła od blizn. Inne tworzyły gęstą siateczkę na wygolonej 
      czaszce. 

      - Nie, nie - powiedział Rosjanin, podnosząc i pokazując puste ręce. - To 
      tylko takie powiedzenie. 

      Zza pleców człowieka z toporkiem wyszedł inny mężczyzna, ciemnowłosy i w 
      luźnym czarnym garniturze. Na czole miał opaskę z monoklem, który 
      zasłaniał mu prawe oko. Drugie, które widziała, było podłużne i 
      jasnozielone, ale i tak poznała go dopiero po chwili. 

      I usiadła na różowym łóżku. 

      - Gdzie to jest? - zapytał mężczyzna, który wyglądał jak Rez. (Tylko że 
      był jakby trochę grubszy i miał pełniejsze policzki). 

      Ani Rosjanin, ani mężczyzna z toporkiem nie odpowiedzieli. Ten z toporkiem 
      zatrzasnął drzwi pokoju, kopnąwszy w nie piętą. Zielone oko i monokl 
      spojrzały na Chię. 

      - Wiesz, gdzie to jest? 

      - Co? 

      - Ten pierwszorzędowy moduł biomechu czy jak go tam nazywacie... - 
      Zamilkł, dotknął słuchawki w prawym uchu, posłuchał. 

      - Przepraszam: pierwszorzędowy biomolekularny moduł programujący C łamane 
      przez 7A Rodela van Erpa. Kocham cię. 

      Chia wytrzeszczyła oczy. 

      - To do Rei Toei - wyjaśnił, dotykając monokla, i wtedy zrozumiała, że to 
      naprawdę on. 

      - Jest tam. W tej torbie. 

      Sięgnął po niebiesko-żółtą reklamówkę i wyjął ten przedmiot, po czym 
      obrócił go w rękach. 

      - To? To jest nasza przyszłość, warunek naszego małżeństwa? 

      - Bardzo przepraszam - powiedział Rosjanin - ale na pewno wiecie, że to 
      należy do mnie. 

      W jego głosie brzmiał szczery żal. Rez spojrzał na niego, niedbale 
      trzymając nanotech. 

      - To twoje? - Rez z zaciekawieniem przechylił głowę, jak ptak. - Skąd to 
      masz? 

      Rosjanin odkaszlnął. 

      - Wymiana. Ten dżentelmen na podłodze... 

      Rez zauważył Eddiego i Maryalice. 

      - Nie żyją? 

      - Zostali porażeni. To rzadko kończy się śmiercią. Przez waszą dziewczynę 
      na łóżku. 

      Rez spojrzał na Chię. 

      - Kim jesteś? 

      - Chia Pet McKenzie - odparła odruchowo. - Jestem z Seattle. Należę... do 
      klubu pańskich fanek. 

      Poczuła, że się czerwieni. Brew nad zielonym okiem uniosła się. Rez 
      nasłuchiwał. 

      - Och - powiedział i zamilkł. - Tak zrobiła? Naprawdę? To cudownie. - 
      Uśmiechnął się do Chii. - Rei mówi, że byłaś kluczem do wszystkiego i 
      bardzo wiele ci zawdzięczamy. 

      Chia przełknęła ślinę. 

      - Tak mówi? 

      Rez obrócił się do Rosjanina. 

      - Musimy to mieć - powiedział, pokazując nanotech. - Będziemy negocjować. 
      Podaj swoją cenę. 

      - Rozzer - mruknął mężczyzna przy drzwiach. - Nie możesz tego robić. Ten 
      drań jest z Kombinatu. 

      Chia zobaczyła, że zielone oko zamknęło się na chwilę, jakby Rez usiłował 
      się uspokoić. Potem otworzył je i rzekł: 

      - Przecież to ich rząd, prawda, Blackwell? Nieraz negocjowaliśmy z 
      rządami. 

      - W legalnych interesach - powiedział olbrzym, ale jego głos zdradzał 
      lekkie zwątpienie. 

      Rosjanin też to usłyszał. Powoli opuścił ręce. 

      - Co zamierzaliście z tym zrobić? - zapytał go Rez. 

      Rosjanin spojrzał na przedmiot w dłoniach Reza, chwilę zastanowił się, a 
      potem podniósł wzrok. Lekko zadrgał mu mięsień na policzku. W końcu podjął 
      decyzję. 

      - Opracowaliśmy ambitny plan robót publicznych - rzekł. 

      - O Jezu - powiedziała z dywanu Maryalice, tak ochrypłym głosem, że Chia w 
      pierwszej chwili nie zdołała go zidentyfikować. - Musieli czegoś dodać do 
      wódki. Musieli. Przysięgam Bogu. 

      A potem zwymiotowała. 




      39
      Trans


      Yamazaki stracił równowagę, gdy furgonetka pędziła wąską rampą, 
      wyjeżdżając z hotelu. Laney, przyciskając telefon Arleigh do deski 
      rozdzielczej i wystukując numer hotelu "Di", usłyszał, jak Japończyk pada 
      w porwaną pianogumę. Wyświetlacz zapiszczał, gdy Laney wybrał numer - po 
      ekraniku przeleciała mapa ulic. 

      - Nic ci się nie stało, Yamazaki? 

      - Dziękuję - odparł Yamazaki. - Nic. 

      Klęknął i oparł się o zagłówek fotela Laneya. 

      - Zlokalizowałeś hotel? 

      - Przy obwodnicy - powiedziała Arleigh, zerknąwszy na wyświetlacz. - 
      Naciśnij klawisz numer trzy. Dzięki. Daj mi go. Wzięła od niego telefon. 

      - McCrae. Tak. Priorytet? Pieprz się, Alex. Połącz mnie z nim. 

      Nasłuchiwała przez chwilę. 

      - "Di"? Jak de, i? Cholera. Dziękuję. 

      Rozłączyła się. 

      - O co chodzi? - zapytał Laney, gdy skręcili w obwodnicę. Ogromna kabina 
      olbrzymiej ciężarówki wyrosła za nimi i przemknęła obok, migocząc 
      nierdzewną stalą na skraju jego pola widzenia. Furgonetka zachybotała się 
      od podmuchu powietrza. 

      - Próbowałam połączyć się z Rezem. Alex mówi, że razem z Blackwellem 
      opuścili hotel. Udali się tam, gdzie my. 

      - Kiedy? 

      - Wtedy, kiedy siedziałeś z goglami na oczach i wrzeszczałeś - powiedziała 
      Arleigh. Miała ponurą minę. - Przepraszam - powiedziała. 

      Laney musiał namawiać ją przez piętnaście minut, zanim się zgodziła. Wciąż 
      powtarzała, że powinien obejrzeć go lekarz. Mówiła. że jest technikiem, a 
      nie analitykiem czy ochroniarzem, więc powinna pilnować danych i modułów, 
      zanim ktoś pozna prawie cały biznesplan korporacji Lo/Rez, jak również ich 
      księgowość i to, co Kuwayama powierzył im w tym szarym pudle. Ustąpiła 
      dopiero wtedy, kiedy Yamazaki wziął całą odpowiedzialność na siebie, a 
      Shannon i facet z kucykiem obiecali nie odchodzić na krok od sprzętu. 
      Nawet po to, powiedziała Arleigh, żeby się odlać. 

      - Lejcie po ścianie, niech to szlag - powiedziała - i ściągnijcie tu z pół 
      tuzina chłopaków Blackwella, żeby dotrzymali wam towarzystwa. 

      - On wie - rzekł Laney. - Powiedziała mu, że to tam jest. 

      - Co tam jest, Laney-san? - zapytał Yamazaki zza zagłówka. 

      - Nie wiem. Cokolwiek to jest, oni uważają, że umożliwi im zawarcie 
      małżeństwa. 

      - Czy ty też tak uważasz? - spytała Arleigh, mijając sznur barwnych 
      samochodów. 

      - Podejrzewam, że może się tak stać - odparł Laney, gdy coś pod jej 
      fotelem zaczęło głośno brzęczeć. - Ale niekoniecznie. Co to jest, do 
      diabła? 

      - Przekroczyłam dozwoloną szybkość - powiedziała. - Każdy samochód w 
      Japonii jest obowiązkowo wyposażony w takie urządzenie. Jedziesz za 
      szybko, zaczyna brzęczeć. Laney obrócił się do Yamazakiego. 

      - Czy to prawda? 

      - Oczywiście - odparł Yamazaki, przekrzykując sygnał. 

      - I ludzie ich nie odłączają? 

      - Nie - zdziwił się Yamazaki. - Dlaczego mieliby to robić? 

      Zadzwonił telefon Arleigh. 

      - McCrae. Willy? - powiedziała i słuchała w milczeniu. Laney poczuł, że 
      furgonetka zwalnia. Po chwili sygnał umilkł. Arleigh odłożyła telefon. 

      - Co jest? - zapytał Laney. 

      - Willy Jude mówi, że... Właśnie oglądał jeden z kanałów klubowych. Mówią, 
      że Rez nie żyje. Powiedzieli, że umarł. W hotelu miłości. 




      40
      Interes


      Ponieważ nikt nie zamierzał pomóc Maryalice, Chia wstała z łóżka i 
      przecisnęła się obok Rosjanina do łazienki, uruchamiając ptasi świergot. 
      Czarna szafka była otwarta, światło zapalone, a gumowe penisy porozrzucane 
      na czarno-białej posadzce. Z ogrzewanej chromowej półki wzięła czarny 
      ręcznik i myjkę, zmoczyła je nad umywalką i wróciła do Maryalice. Zwinęła 
      ręcznik, położyła go na zarzyganej wykładzinie i podała Maryalice myjkę. 

      Nikt nic nie powiedział ani nie próbował jej powstrzymać. Masahiko 
      siedział na podłodze, trzymając komputer między nogami. Mężczyzna w 
      bliznach, który wydawał się wypełniać większość pokoju, opuścił toporek. 
      Trzymał go wzdłuż uda, szerszego niż biodra Chii, tak że miał ostrze na 
      wysokości kolana. 

      Maryalice, która zdołała już usiąść, otarła usta myjką, ścierając przy tym 
      większość szminki. Kiedy Chia wyprostowała się, zemdliło ją od zapachu 
      wody kolońskiej Rosjanina. 

      - Mówisz, że jesteś przedsiębiorcą budowlanym? - Rez nadal trzymał 
      nanotech. 

      - Zadajesz wiele pytań - powiedział Rosjanin. Eddie jęknął, a Rosjanin 
      kopnął go. - Zaufanie - mruknął. 

      - Roboty publiczne? - Rez podniósł brwi. - Oczyszczalnia ścieków, coś 
      takiego? 

      Rosjanin nie odrywał oczu od toporka wielkoluda. 

      - W Tallinie - powiedział - wkrótce rozpoczniemy budowę ekskluzywnego domu 
      towarowego, wydzielonego osiedla mieszkaniowego oraz światowej klasy 
      wytwórni farmaceutyków. Złośliwie odmawia nam się dostępu do 
      najnowocześniejszych metod produkcji, podczas gdy potrzebujemy najbardziej 
      zaawansowanych technologii. 

      - Rez - powiedział mężczyzna z toporkiem - daj spokój. Ten łobuz i jego 
      kolesie potrzebują tego, żeby wybudować w Estonii wytwórnię narkotyków. 
      Czas, żebym odwiózł cię do hotelu. 

      - A nie byliby bardziej zainteresowani... nieruchomościami w Tokio? 

      Wielkolud wytrzeszczył oczy, blizny na jego czole nabiegły krwią. 

      - Co to za bzdury? Przecież nie masz tu żadnych nieruchomości! 

      - "Famous Aspect" - powiedział Rez. - Firma Rei Toei. Oni prowadzą jej 
      inwestycje. 

      - Mówisz o wymianie nanotechu na nieruchomości w Tokio? - zapytał 
      Rosjanin, spoglądając na Reza. 

      - Właśnie. 

      - A dokładnie jakie? 

      - Sztuczna wyspa w zatoce. Jedna z dwóch. W rejonie zaliczanym dawniej do 
      terenów skażonych, ale oczyszczonym po trzęsieniu ziemi. 

      - Czekaj chwilę - powiedziała Maryalice z podłogi. - Znam cię. Byłeś w 
      zespole z tym chudym Chińczykiem - gitarzystą. Występowaliście w 
      kapeluszach. Znam cię. Byłeś świetny. 

      Rez wytrzeszczył oczy. 

      - Myślę, że to nie miejsce na rozmowę o interesach - powiedział Rosjanin, 
      pocierając znamię. - Jestem Starkow, Jewgienij. 

      Wyciągnął rękę i Chia znów zauważyła blizny po laserze. Rez uścisnął mu 
      dłoń. 

      Chia miała wrażenie, że wielkolud jęknął. 

      - Oglądałam go w Dayton - dodała Maryalice, jakby to czegoś dowodziło. 

      Wielkolud wolną ręką wyjął z kieszeni telefon, spojrzał na wyświetlacz i 
      przyłożył aparat do lewego ucha. A raczej do tego, co z niego zostało. 
      Posłuchał chwilę. 

      - Taa... - mruknął i schował aparat. Podszedł do okna, tego, które Chia 
      znalazła za zasłoną, i wyjrzał na zewnątrz. - Lepiej spójrz na to, Rozzer 
      - rzekł. 

      Rez dołączył do niego. Chia zobaczyła, że poprawił monokl. 

      - Co oni robią, Keithy? Co to jest? 

      - Twój pogrzeb - odparł wielkolud. 




      41
      Światło świec i łzy


      Okna biurowców przelatywały bardzo blisko, za połatanymi bandami 
      obwodnicy. Wysokie budynki ustąpiły miejsca niższym, a potem w oddali 
      rozjarzył się neon: "Hotel Król Midas". Mapa na desce rozdzielczej zaczęła 
      popiskiwać. 

      - Trzeci zjazd na prawo - powiedział Laney, obserwując kursor. Poczuł, że 
      przyspieszyła, i usłyszał sygnał ostrzegający przed przekroczeniem 
      szybkości. Kolejny migoczący neon: "Freedom Shower Banff". 

      - Laney-san? - zapytał Yamazaki zza zagłówka. - Czy wyczułeś śmierć Reza 
      albo inne nieszczęście? 

      - Nie, nie mogłem, jeśli dane nie wskazywały na celowe działanie. 
      Przypadek, działania kogoś nie ujętego... - Jazgot ucichł, gdy zwolniła, 
      dojeżdżając do bramy wskazanej przez mapę. - Widziałem jednak ich dane 
      jako strumienie, łączące się, a punkt ich połączenia wydaje się miejscem, 
      do którego powinniśmy się udać. 

      Arleigh wjechała w bramę. Znaleźli się na spiralnym podjeździe. Minęli 
      zakręt i Laney zauważył trzy młode dziewczyny, w zabłoconych butach, 
      schodzące po stromym zboczu obsianym jakąś szorstką, jasnozieloną trawą. 
      Jedna z nich była w szkolnym mundurku, kraciastej minispódniczce i 
      podkolanówkach. W ostrym świetle sodowych lamp wyglądały nierealnie. Nagle 
      Arleigh zatrzymała furgonetkę i Laney zobaczył, że cały podjazd blokuje 
      milczący, nieruchomy tłum. 

      - Jezu - powiedziała Arleigh. - To fani. 

      Jeśli w tłumie byli jacyś chłopcy, to Laney ich nie zauważył. Widział 
      równe morze czarnych głów dziewcząt, zapatrzonych w biały budynek z jasnym 
      napisem otoczonym czymś, co miało być koroną: "Hotel Di". Arleigh opuściła 
      szybę i Laney usłyszał wycie syren w oddali. 

      - Nie przejedziemy - powiedział. Większość dziewcząt trzymała w rękach 
      zapalone świece, których blask opromieniał zalane łzami twarze. Właściwie 
      były to dziewczynki. Ten fakt szczególnie denerwował Kathy Torrance - to, 
      że rzeszę fanów Lo/Rez nieustannie zasilali nowi, młodzi rekruci, 
      dziewczyny zakochane w Rezie, zawsze obecnym w sieci, gdzie wciąż był 
      dwudziestolatkiem ze swych pierwszych przebojów. 

      - Podaj mi to czarne pudełko - powiedziała Arleigh i Laney usłyszał, że 
      Yamazaki grzebie w pianogumie. Między fotelami pojawiło się jakieś czarne, 
      prostokątne opakowanie. Laney wziął je. - Otwórz - poleciła. 

      Odpiął zamek, odsłaniając jakiś szary i płaski przedmiot. Logo Lo/Rez na 
      owalnej tarczy. Arleigh wyjęłają z opakowania, postawiła na desce 
      rozdzielczej i przesunęła dłonią, szukając przycisku. Na przedniej szybie 
      pojawiły się wielkie, jaskrawozielone litery, tworzące lustrzany napis: 
      **LO/REZ - OBSŁUGA TRASY**. Gwiazdki zaczęły migotać. 

      Arleigh powoli ruszyła naprzód. Dziewczęta przed nią odwróciły się, 
      zobaczyły napis i się odsunęły. W milczeniu, stopniowo, tłum rozstąpił 
      się, przepuszczając furgonetkę. 

      Laney spojrzał nad głowami pogrążonych w żałobie fanek i zobaczył 
      Rosjanina, tego z "Western Worldu", nadal w białej skórzanej marynarce, 
      przedzierającego się przez ciżbę. Głowy dziewcząt sięgały mu zaledwie do 
      pasa, więc wyglądał jak człowiek brodzący w czarnych włosach i blasku 
      świec. Miał zmieszaną, prawie przerażoną minę, ale zauważywszy Laneya w 
      otwartym oknie furgonetki, skrzywił się i ruszył w jego kierunku. 




      42
      Wyjście


      Chia wyjrzała przez okno. Deszcz przestał już padać. Za siatką ogrodzenia 
      parking był pełen małych, nieruchomych postaci ze świeczkami w dłoniach. 
      Kilka stało na kabinach zaparkowanych ciężarówek, a jeszcze więcej na 
      dachu pobliskiego niskiego budynku. Dziewczęta. Japonki. Wszystkie 
      spoglądały na hotel "Di". 

      Wielkolud powiedział Rezowi, że ktoś podał wiadomość, że Rez umarł i 
      został znaleziony w tym hotelu. Ta informacja znalazła się w sieci i 
      została uznana za prawdziwą. 

      Teraz Rosjanin wyjął swój telefon i porozmawiał z kimś po rosyjsku. 

      - Panie Lo-ress - rzekł, chowając aparat - słyszymy, że nadjeżdża policja. 
      Ten nanotech to zakazany towar, więc będą poważne problemy. 

      - Świetnie - rzekł Rez. - W garażu mamy samochód. Ktoś trącił Chię w 
      łokieć. To Masahiko podał jej torbę. Włożył do niej Sandbendera i zapiął - 
      wyczuła to po ciężarze. W ręku trzymał kraciastą torbę ze swoim 
      komputerem. 

      - Załóż buty - powiedział. Swoje miał już na nogach. Eddie leżał zwinięty 
      w kłębek na dywanie; leżał tak od chwili, kiedy Rosjanin go kopnął. Teraz 
      Rosjanin podszedł do niego i Maryalice skuliła się, siedząc na podłodze 
      obok Eddiego. 

      - Masz szczęście - powiedział Rosjanin do Eddiego. - My dotrzymujemy umów. 
      Izotop zostanie dostarczony. Tyle że nie będziemy więcej robić z tobą 
      interesów. 

      Chia usłyszała cichy szczęk, a potem jeszcze jeden i zobaczyła, że 
      jednouchy wielkolud zręcznie składa toporek, nawet na niego nie patrząc. 

      - Za to. co trzymasz w ręku, grożą poważne konsekwencje, Rozzer. A twoje 
      fanki zaraz ściągną tu policję. Lepiej mi to daj. Rez popatrzył na 
      wielkoluda. 

      - Sam to poniosę, Keithy. 

      Chia dostrzegła cień smutku w oczach jednouchego. 

      - No dobrze - rzekł. - Czas ruszać. Wy dwoje. 

      Gestem wskazał Chii i Masahiko drzwi. Rez poszedł za Masahiko, a Rosjanin 
      tuż za nim, ale Chia zauważyła, że klucz do pokoju wciąż leży na drzwiach 
      lodówki. Podbiegła i chwyciła go. Potem zatrzymała się, patrząc na 
      Maryalice. 

      Usta Maryalice, ze startą szminką, wyglądały staro i smutno. Muszą ją 
      boleć od uderzeń, pomyślała Chia. 

      - Chodź z nami - powiedziała. 

      Maryalice tylko na nią popatrzyła. 

      - Chodź. Już tu jedzie policja. 

      - Nic mogę. Muszę zająć się Eddiem. 

      - Powiedz temu twojemu Eddiemu - poradził Blackwell, podchodząc do niej 
      dwoma długimi krokami - że jeśli piśnie komuś o tym choć słowo, będzie 
      nosił mniejszy numer butów. 

      Maryalice jakby go nie słyszała, a nawet jeśli, to nie podniosła głowy. 
      Wielkolud wyciągnął Chię z pokoju, zamknął drzwi i poszli wąskim 
      korytarzem w ślad za Rosjaninem, patrząc, jak umieszczone na wysokości 
      kostek neonówki oświetlają jego eleganckie kowbojskie buty. 

      Rez wsiadał do windy za Masahiko i Rosjaninem, kiedy wielkolud chwycił go 
      za ramię. 

      - Zostajesz ze mną - powiedział i wepchnął Chię do kabiny. 

      Masahiko nacisnął przycisk. 

      - Macie jakiś pojazd? - zapytał go Rosjanin. 

      - Nie. 

      Rosjanin mruknął coś pod nosem. Od jego wody kolońskiej Chii robiło się 
      niedobrze. Drzwi otworzyły się, ukazując maleńką recepcję. Rosjanin 
      wyszedł pierwszy, rozejrzał się na boki. Chia i Masahiko poszli za nim. 
      Drzwi windy zamknęły się. 

      - Poszukamy jakiegoś pojazdu - powiedział Rosjanin. - Chodźcie. 

      Przeszli za nim przez rozsuwane drzwi na parking, którego większą część 
      wydawał się zajmować graceland Eddiego. Obok stał srebrzystoszary japoński 
      sedan i Chia zastanawiała się, czy to wóz Reza. Ktoś zakrył czarnymi 
      prostokątami tablice rejestracyjne obu wozów. 

      Usłyszała syk otwierających się drzwi i obróciwszy się, zobaczyła 
      wychodzącego z nich Reza, trzymającego pod pachą nanotech. Za nim szedł 
      wielkolud. 

      Nagle jakiś rozwścieczony mężczyzna w nieskazitelnie białym smokingu 
      wypadł zza pasków różowego plastiku, które zasłaniały wejście. Trzymał za 
      kołnierz mniejszego faceta, który próbował się wyrwać. Zobaczył ich, 
      wrzasnął "Blackwell!" i dosłownie wyskoczył ze swojej marynarki, ale 
      mężczyzna w białym smokingu wyciągnął drugą rękę i złapał go za pasek. 

      Rosjanin zawołał coś po rosyjsku i gość w smokingu dopiero wtedy go 
      zauważył. Puścił tamtego. 

      - Mamy furgonetkę - powiedział mniejszy mężczyzna. 

      Bezuchy wielkolud podszedł do faceta w białym smokingu, zmierzył go 
      groźnym spojrzeniem i odebrał mu marynarkę. 

      - Dobra, Rozzer - rzekł, zwracając się do Reza. - Znasz procedurę. Stary 
      numer. Tak samo jak w tym domu w St. Kilda, kiedy czekali na ciebie na 
      zewnątrz. 

      Narzucił mu marynarkę na głowę i ramiona, po czym uspokajająco klepnął w 
      plecy. Podszedł do zasłony z pasków, odsunął jeden na bok i zerknął. 

      - Jasna cholera - mruknął. - No dobra, wy wszyscy. Macie iść szybko do 
      furgonetki, trzymać się blisko siebie, Rez w środku. Kiedy policzę do 
      trzech. 




      43
      Śniadanie Blackwella


      - Nic nie jesz - zauważył Blackwell, opróżniwszy drugi talerz jajecznicy. 
      Zaanektował osobną salkę na jednym z wydzielonych pięter hotelu "Elf Hat" 
      i poprosił Laneya, żeby mu towarzyszył. Widok z szóstego piętra był 
      podobny jak z pokoju Laneya, a od ścian odległych nowych wieżowców 
      odbijało się słońce. 

      - Kto rozpuścił wiadomość, że Rez nie żyje? Idoru? 

      - Ona? Dlaczego tak uważasz? 

      - Nie wiem, ale ona chyba lubi robić różne rzeczy. Niekoniecznie łatwe do 
      zrozumienia. 

      - To nie ona - stwierdził Blackwell. - Sprawdziliśmy to. Wygląda na to, że 
      jakaś fanka w Meksyku wpadła w szał i zaatakowała centralną siedzibę 
      tokijskiego klubu dość paskudnym rodzajem oprogramowania. Wykorzystała nie 
      używaną stronę webową pewnej korporacji w Stanach i przesłała komunikat do 
      wszystkich wielbicielek Reza w Tokio. Kazała im wstać i natychmiast pójść 
      do tego hotelu miłości. 

      Wrzucił do ust grzankę, połknął i otarł usta białą serwetką. 

      - Przecież Rez tam był - zdziwił się Laney. 

      Blackwell wzruszył ramionami. 

      - Rozpracujemy to. Na razie mamy co innego na głowie. Musimy zdementować 
      pogłoskę o śmierci Reza, uspokoić jego publiczność. Z Londynu i Nowego 
      Jorku lecą prawnicy na rozmowy ze Starkowem i jego ludźmi. A także jej 
      ludźmi - dodał. - Będziemy zajęci. 

      - Kim były te dzieciaki? - zapytał Laney. - Ta mała ruda i japoński 
      hippis? 

      - Rez mówi, że są w porządku. Przenocowali w hotelu. Arleigh zajęła się 
      wszystkim. 

      - A gdzie nanotech? 

      - Nie powiedziałeś tego - mruknął Blackwell. - I nie mów. Właśnie 
      opracowujemy oficjalną wersję wydarzeń minionej nocy, ale to słowo nigdy 
      nie padnie. Rozumiesz? 

      Laney skinął głową. Znów spojrzał na nowe budynki. Albo zmienił się kąt 
      padania światła, albo budynek lekko się przesunął. Laney popatrzył na 
      Blackwella. 

      - Czyżbym cierpiał na nadmiar wyobraźni, czy też twój pogląd na całą tę 
      sprawę uległ pewnej zmianie? Myślałem, że byłeś zdecydowanie przeciwny 
      związkowi Reza z idoru. 

      Blackwell westchnął. 

      - Byłem. Teraz wydaje mi się, że sprawa jest przesądzona, no nie? Łączący 
      ich związek jest już faktem. Może jestem staromodny, ale miałem nadzieję, 
      że zwiąże się ze zwyczajną kobietą. Taką, która czyściłaby mu broń, prała 
      skarpetki, dała dziecko lub dwoje. Ale tak się nie stanie, prawda? 

      - Chyba nie. 

      - W takim razie - rzekł Blackwell - mam dwie możliwości. Albo zostawię 
      tego głupiego drania na pastwę losu, albo zostanę, żeby robić swoje i 
      naprawić, co się da. A nawet po takim cholernym dniu, Laney, dobrze 
      pamiętam, gdzie byłbym teraz, gdyby nie pojawił się za murami Pentridge, 
      żeby dać tam koncert. Nie będziesz tego jadł? - zapytał, patrząc na 
      stygnącą na talerzu Laneya jajecznicę. 

      - Zrobiłem swoje - rzekł Laney. - Może nie skończyło się tak, jak 
      chciałeś, ale zrobiłem, co do mnie należało. Zgadza się? 

      - Oczywiście. 

      - No to lepiej już pójdę. Odbiorę pieniądze i jeszcze dzisiaj wyjadę. 

      Blackwell spojrzał na niego z na nowo rozbudzonym zainteresowaniem. 

      - Tak szybko? Po co ten pośpiech? Źle ci się z nami pracuje? 

      - Nie o to chodzi - powiedział Laney. - Tak będzie lepiej dla wszystkich. 

      - Yama tak nie uważa. Ani Rez. Nie wspominając o jej dziwacznej mości, 
      która niewątpliwie też wyrazi swoje zdanie na ten temat. Powiedziałbym, że 
      chcą z ciebie zrobić nadwornego prognostyka, Laney. Jeśli, oczywiście, ta 
      cała historia z Kombinatem nie okaże się bujdą na resorach, a te twoje 
      węzły wytworem twojej wyobraźni - co mnie osobiście szczerze by ubawiło. 
      Nie, nie, twoje usługi są bardzo pożądane, można nawet powiedzieć 
      nieodzowne, więc wszyscy byśmy żałowali, gdybyś odszedł. 

      - Muszę - wyznał Laney. - Jestem szantażowany. 

      Brwi Blackwella przesunęły się prawie na środek czoła. Nachylił się nad 
      stołem. Różowa szrama lekko się poruszyła na brwi. 

      - Naprawdę? - zapytał łagodnie, jakby Laney właśnie przyznał się do 
      jakichś niezwykłych upodobań seksualnych. - A mogę spytać przez kogo? 

      - Przez Slitscan. Kathy Torrance. Ona traktuje to osobiście. 

      - Opowiedz mi o tym. Opowiedz. Już. 

      I Laney opowiedział, nawet o testach 5-SB, zmieniających uczestników w 
      maniakalnych zabójców znanych osobistości. 

      - Wcześniej nie chciałem o tym mówić - powiedział - bo obawiałem się, że 
      uznacie mnie za zagrożenie. Za potencjalnego zabójcę. 

      - Nie powiem, żebym nie miał z takimi do czynienia - mruknął Blackwell. - 
      Mamy w Tokio jednego, który uważa się za autora wszystkich piosenek 
      napisanych przez Lo i Reza, nie mówiąc już o utworach Blue Ahmeda dla 
      Chrome Koran. W dodatku jest ekspertem od materiałów wybuchowych. Trzeba 
      na niego uważać. My jednak mamy takie możliwości, wiesz? Tak więc 
      najlepiej byłoby, Laney, gdybyś pozostał tutaj, w samym sercu naszej 
      czujnej ochrony, która mogłaby mieć cię na oku. 

      Laney zastanowił się nad tą propozycją. To nawet miało sens. 

      - Tyle że nie zechcecie mnie tutaj, jeśli Slitscan puści ten program. Ja 
      sam nie będę chciał tu zostać. Nie mam żadnej rodziny, nikogo, kto 
      przejąłby się tym, ale będę musiał z tym żyć. 

      - I co zamierzasz z tym zrobić? 

      - Wyjadę gdzieś, gdzie ludzie nie oglądają tego gówna. 

      - No cóż - rzekł Blackwell - kiedy znajdziesz tę baśniową krainę, pojadę 
      tam z tobą. Będziemy żywili się owocami i orzechami, bratali się z tym, co 
      zostało z cholernej przyrody. Na razie jednak, Laney, zamierzam 
      porozmawiać sobie z tą twoją Kathy Torrance. Wyjaśnię jej pewne sprawy. 
      Nic zawiłego. Proste, logiczne zasady przyczyny i skutku. A ona po tym nie 
      pozwoli, żeby Slitscan pokazał ten filmik z twoim sobowtórem. 

      - Blackwell - powiedział Laney - ona mnie nie lubi i chce się zemścić, ale 
      przede wszystkim chce i musi zniszczyć Reza. To bardzo wpływowa kobieta w 
      bardzo potężnej, ogólnoświatowej organizacji. Nie powstrzyma jej zwyczajna 
      groźba użycia przemocy. To tylko ją rozwścieczy; pójdzie do ludzi z 
      ochrony... 

      - Nie - powiedział Blackwell - nie zrobi tego, ponieważ byłoby to 
      pogwałceniem prywatnej umowy, jaką zawrzemy podczas naszej rozmowy. To 
      kluczowe słowo, Lancy - "prywatnej". Koniec i kropka. Nie spotkamy się, 
      aby omawiać ten niezwykły, doniosły i cholernie niezapomniany epizod, jako 
      reprezentanci naszych dwóch anonimowych korporacji. Bynajmniej. 
      Porozmawiamy sobie w cztery oczy, twoja Kathy i ja, co może okazać się 
      najbardziej intymną - i mam nadzieję, owocną - chwilą w jej życiu. 
      Ponieważ w jej życiu pojawi się nowy pewnik, a wszyscy lubimy pewniki. 
      Hartują ducha. A ja pozostawię Kathy w naprawdę głębokim przekonaniu, że 
      jeśli wejdzie mi w drogę, to umrze - ale dopiero wtedy, kiedy sama będzie 
      tego chciała, nie wcześniej. 

      I Blackwell obdarzył Laneya szerokim, odrażającym uśmiechem, 
      demonstrującym szeroki zakres przeprowadzonych zabiegów protetycznych. 

      - Gdzie dokładnie miałeś się z nią skontaktować, aby zawiadomić ją o 
      swojej decyzji? 

      Laney wyjął z portfela karteczkę z zapisanym numerem telefonu. Blackwell 
      wziął ją. 

      - Taa... - mruknął i wstał. - Szkoda marnować dobre śniadanie. Zadzwoń z 
      pokoju do hotelowego lekarza, niech doprowadzi cię do porządku. Prześpij 
      się. Ja to załatwię. 

      Wsunął karteczkę do kieszonki swej aluminiowej kurtki. Kiedy Blackwell 
      opuścił pokój, Laney zauważył na jego wymiecionym do czysta talerzu 
      stojący na szerokim łebku, półtoracalowy, ocynkowany gwóźdź. 

      Żebra Laneya, pokryte paskudną tęczą żółtych, czarnych i granatowych plam, 
      opryskano różnymi zimnymi sprejami i mocno owiązano mikroporowym bandażem. 
      Zażył pozostawiony przez lekarza środek przeciwbólowy, wziął długi 
      prysznic i już mówił światłu, żeby się wyłączyło, kiedy przyszedł faks. 
      Była zaadresowany do C. Laneya, gościa. 

      KIEROWNIK WRĘCZYŁ MI WYPOWIEDZENIE. ZA "SPOUFALANIE SIĘ Z GOŚĆMI". TERAZ 
      OCHRANIAM "LUCKY DRAGON", WIĘC PO PÓŁNOCY MOŻESZ SŁAĆ MI FAKSY ALBO 
      E-MAILE. TELEFON TYLKO DO INTERESÓW, ALE LUDZIE SA TU W PORZĄDKU. MAM 
      NADZIEJĘ, ŻE U CIEBIE WSZYSTKO DOBRZE. CZUJĘ SIĘ ODPOWIEDZIALNY. MAM 
      NADZIEJĘ, ŻE DOBRZE SIĘ BAWISZ W JAPONII. NA RAZIE, RYDELL. 

      - Dobranoc - powiedział Laney, kładąc faks na stoliku obok łóżka, a potem 
      natychmiast zapadł w głęboki sen. 

      Spał do czasu, aż Arleigh zadzwoniła do niego z holu i zaproponowała mu 
      drinka. Niebieski zegar w rogu ekranu pokazywał dziewiątą wieczór. Laney 
      włożył świeżo odprasowaną bieliznę i drugą z zapinanych na guziki, 
      malajskich koszul. Odkrył, że Biały Skórzany Smoking naderwał kilka szwów 
      w jego jedynej marynarce, ale potem jego szef, Starkow, nie pozwolił mu 
      wsiąść do furgonetki, co Laney uznał za wyrównanie rachunków. 

      Przechodząc przez hol, spotkał zdenerwowanego Rice'a Danielsa, który byt 
      tak spięty, że znów założył na głowę ten czarny uchwyt z czasów "Braku 
      kontroli". 

      - Laney! Jezu! Widziałeś może Kathy? 

      - Nie. Spałem. 

      Daniels podrygiwał nerwowo, unosząc się na czubkach bucików z cielęcej 
      skóry. 

      - Widzisz, to kurewsko dziwne, ale przysięgam... myślę, że została 
      porwana. 

      - Zawiadomiliście policję? 

      - Tak, tak, ale ci pieprzeni Marsjanie z tymi ich notebookami, 
      formularzami do wypełnienia i pytaniami typu: jaką miała grupę krwi... 
      Może wiesz, jaką ona ma grupę krwi, Laney? 

      - Rzadką - odparł Laney. - Słomkową. 

      Daniels nie dosłyszał tego. Złapał go za ramię i pokazał wszystkie zęby w 
      spastycznym grymasie, mającym wyrażać przyjacielskie uczucia. 

      - Naprawdę cię szanuję, człowieku. Za to, że nie masz pretensji. Laney 
      zobaczył, że Arleigh macha do niego od drzwi restauracji. Miała na sobie 
      coś czarnego i krótkiego. 

      - Uważaj na siebie, Rice - powiedział, ściskając mu zimną dłoń. - Ona się 
      znajdzie. Na pewno. 

      I już szedł w kierunku Arleigh, uśmiechając się. I zobaczył, że 
      odpowiedziała mu uśmiechem. 




      44
      La Purissima


      Chia leżała na łóżku, oglądając telewizję. W ten sposób czuła się nieco 
      lepiej. To było jak lekarstwo. Przypomniała sobie, że jej matka bez 
      przerwy siedziała przed telewizorem, kiedy odszedł ojciec. 

      To była japońska telewizja, w której dziewczęta podobne do Mitsuko, tylko 
      młodsze i w marynarskich ubrankach, puszczały ogromne drewniane bąki na 
      długim stole. Naprawdę umiały to robić - zabawki kręciły się bez końca. To 
      były zawody. Konsola mogła tłumaczyć, ale przyjemniej było nie wiedzieć, 
      co mówią. Najbardziej odprężający był widok tych wirujących bąków. 

      Włączyła tłumaczenie, żeby sprawdzić, co mówi NHK o plotce rozpuszczonej 
      poprzez sieć oraz czuwaniu ze świecami przed hotelem "Di". 

      Zobaczyła zadowalająco grubą Hiromi Ogawę, która twierdziła, że nie ma 
      pojęcia, kto rozwalił stronę jej oddziału, a potem rozesłał ze szczątków 
      wezwanie do zorganizowania demonstracji żałobnej. Hiromi z naciskiem 
      mówiła, że nie był to członek klubu, ani miejscowego, ani zagranicznego. 
      Chia wiedziała, że Hiromi kłamie, ponieważ to na pewno była Zona, ale 
      ludzie Lo/Rez dyktowali prezesce, co ma mówić. Arleigh powiedziała Chii, 
      że atak nastąpił z nie używanej strony webowej, należącej do pewnej firmy 
      lotniczej z Arizony. Oznaczało to, że Zona utraciła swoją krainę, ponieważ 
      teraz już nie mogła tam wrócić. (Chociaż Arleigh wyglądała na miłą osobę, 
      Chia nic jej nie powiedziała o Zonie). 

      Widziała wykonane z helikoptera zdjęcia z czuwania i zdumionych 
      policjantów z brygady antyterrorystycznej, którzy stanęli oko w oko z 
      prawie trzytysięcznym tłumem zapłakanych dziewczynek. Było kilku rannych z 
      lekkimi obrażeniami, a jedna dziewczyna spadła z bandy obwodnicy i złamała 
      sobie obie nogi w kostkach. Prawdziwym problemem było wyprowadzenie ich 
      stamtąd, ponieważ większość przyjechała tam po pięć lub sześć w jednej 
      taksówce i nie miała jak wrócić do domu. Niektóre wzięły samochód rodziców 
      i porzuciły go w pośpiechu, chcąc jak najszybciej przyłączyć się do 
      demonstrujących, a to jeszcze powiększyło bałagan. Kilka tuzinów 
      aresztowano, głównie za wtargnięcie na prywatny teren. 

      Chia widziała wiadomość przesłaną przez Reza, który zapewniał, że żyje i 
      cieszy się dobrym zdrowiem i że jest mu przykro z powodu tego całego 
      zamieszania, z którym - oczywiście - nie miał nic wspólnego. Mówiąc to, 
      nie miał czarnego monokla, ale ubrany był w ten sam ciemny garnitur i 
      podkoszulek. Teraz wydawał się szczuplejszy - ktoś podretuszował obraz. Z 
      początku żartował sobie, mówiąc z uśmiechem, że nigdy nie był w hotelu 
      "Di" ani żadnym innym hotelu miłości, może więc teraz powinien któryś 
      odwiedzić. Potem spoważniał i powiedział, jak mu przykro, że ludzie 
      doznali takich przykrości, a nawet obrażeń w wyniku czyjegoś bezmyślnego 
      żartu. I zakończył, mówiąc z uśmiechem, że cała ta historia bardzo go 
      poruszyła, bo jak często człowiek ogląda własny pogrzeb? 

      Widziała też właścicieli i przedstawicieli zarządu hotelu "Di", 
      wyrażających głębokie ubolewanie. Mówili, że nie mają pojęcia, jak mogło 
      do tego dojść. Chia miała wrażenie, iż tutaj wszyscy doskonale umieją 
      wyrażać ubolewanie, a właściciele hotelu "Di" zdołali jeszcze wyjaśnić, iż 
      w interesie gości ich hotel jest całkowicie zautomatyzowany. Oglądająca to 
      Arleigh powiedziała, że to typowa kryptoreklama, i była gotowa założyć 
      się, że wszystkie miejsca w hotelu zostaną zarezerwowane na dwa miesiące 
      naprzód. Stał się sławny. 

      W ten sposób media potraktowały całą tę sprawę jako głupi żart, mogący 
      mieć poważne następstwa, gdyby nie sprawna i spokojna akcja policji, która 
      sprowadziła z przedmieścia elektryczne autobusy i porozwoziła dziewczęta w 
      różne punkty miasta. 

      Arleigh pochodziła z San Francisco, pracowała dla Lo/Rez, a Reza znała 
      osobiście i to ona przejechała furgonetką przez tłum. A potem zgubiła 
      policyjny helikopter, wykonując jakiś zupełnie zwariowany manewr na 
      obwodnicy - przejechała na przeciwny pas ruchu przez betonową barierkę na 
      środku. 

      Przywiozła Chię i Masahiko do tego hotelu i umieściła ich w sąsiednich 
      pokojach, które miały ściany zbiegające się pod dziwnymi kątami i osobne 
      łazienki. Poprosiła ich, żeby nie ruszali się stąd i nie używali telefonu 
      ani łącza bez porozumienia z nią, chyba że zechcą wezwać obsługę. Potem 
      poszła. 

      Chia od razu wzięła prysznic. Był to najprzyjemniejszy prysznic w życiu i 
      miała wrażenie, że już nigdy nie zechce włożyć na siebie tych ciuchów, 
      które miała na sobie. Nie mogła na nie patrzeć. Znalazła plastikowy worek, 
      do którego wkładało się rzeczy do wyprania, wrzuciła do niego ubranie i 
      wepchnęła wszystko do kosza na śmieci w łazience. Potem wyjęła z torby 
      czyste ubranie, zupełnie wymięte, ale wspaniale świeże, i wysuszyła włosy 
      suszarką wbudowaną w ścianę łazienki. Toaleta nie mówiła i miała tylko 
      trzy przyciski do rozpracowania. 

      Potem Chia położyła się na łóżku i zasnęła, ale nie na długo. 

      Arleigh przychodziła co jakiś czas, aby sprawdzić, czy Chia dobrze się 
      czuje, i przekazać jej najnowsze wiadomości, żeby Chia czuła się częścią 
      tej historii, cokolwiek miało to oznaczać. Powiedziała. że Rez już wrócił 
      do swojego hotelu i później wpadnie na chwilę do Chii, żeby podziękować 
      jej za wszystko, co zrobiła. 

      Słysząc to, Chia poczuła się dziwnie. Teraz, kiedy zobaczyła go naprawdę, 
      jego wcześniejszy wizerunek zupełnie zatarł się w jej pamięci i sama już 
      nie wiedziała, co myśleć. Była kompletnie zbita z tropu. Jakby to wszystko 
      dopiero teraz ulokowało go w rzeczywistości. Chia raz po raz przypominała 
      sobie, jak matka narzekała, że Lo i Rez mają prawie tyle lat, co ona. 

      I było coś jeszcze, co uświadomiła sobie, kiedy kuliła się w furgonetce 
      pomiędzy tym małym Japończykiem z oderwanym rękawem płaszcza a Masahiko. 
      Wyjrzała przez okno i zobaczyła twarze tych dziewcząt. Żadna z nich nie 
      wiedziała, że Rez jedzie w środku, schowany pod marynarką, chociaż może 
      jakoś to wyczuwały. Wtedy Chia zrozumiała, że już nigdy nie będzie taka 
      jak przedtem. Nigdy nie będzie jedną z twarzy w tym tłumie. Ponieważ 
      wiedziała już, że są pokoje, których nigdy nie widziały, których nawet 
      sobie nie wyobrażały, gdzie dzieją się przedziwne lub nawet nudne rzeczy, 
      ale to w nich mieszkają gwiazdy. I właśnie to niepokoiło ją teraz, kiedy 
      myślała o wizycie Reza. A także fakt, że naprawdę był w wieku jej matki. 

      Wszystko to sprawiło, że zaczęła się zastanawiać, co powie innym fankom po 
      powrocie do Seattle. Czy one potrafią to zrozumieć? Pomyślała, że Zona 
      zrozumiałaby. Naprawdę chciała porozmawiać z Zoną, ale Arleigh 
      powiedziała, że na razie lepiej tego nie próbować. 

      Najdłużej wirujący bąk zaczął się chwiać i kamera przesunęła się z niego 
      na oczy dziewczynki, która go puściła. 

      Masahiko otworzył drzwi łączące ich pokoje. 

      Bąk zakołysał się ostatni raz i upadł. Dziewczynka zasłoniła usta rękami, 
      w jej oczach malowała się rozpacz klęski. 

      - Musisz teraz ruszyć ze mną do Warownego Miasta - powiedział Masahiko. 

      Chia pilotem wyłączyła telewizor. 

      - Arleigh prosiła, żebyśmy nie używali łącza. 

      - Ona wie o tym - odparł Masahiko. - Byłem tam przez cały dzień. 

      Miał na sobie to samo ubranie, ale wyczyszczone i odprasowane. Nogawki 
      spodni wyglądały dziwacznie, zaprasowane w kant. 

      - I rozmawiałem przez telefon z ojcem. 

      - Czy jest na ciebie wkurzony za wizytę tych gumi? 

      - Arleigh McCrae poprosiła Starkowa, żeby ktoś pogadał z naszym 
      przedstawicielem gumi. Przeprosili ojca. Chodzi o to, że Mitsuko została 
      aresztowana pod hotelem "Di". To przysporzyło mu zmartwień i kłopotów. 

      - Aresztowana? 

      - Za wtargnięcie na prywatny teren. Brała udział w demonstracji. Wdrapała 
      się na płot i uruchomiła alarm. Nie zdążyła zejść przed przybyciem 
      policji. 

      - Nic się jej nie stało? 

      - Ojciec zapłacił kaucję i wypuścili ją. Nie jest jednak zachwycony. 

      - Czuję się winna - powiedziała Chia. 

      Wzruszył ramionami i podszedł do drzwi. 

      Chia wstała. Sandbender stał obok torby na stojaku na bagaż, na wierzchu 
      leżały gogle i rękawice. Zaniosła wszystko do drugiego pokoju. 

      Panował w nim bałagan, Masahiko zdążył już upodobnić go do swojego pokoju 
      w domu. Pościel na łóżku była skotłowana. Przez otwarte drzwi łazienki 
      zobaczyła zmięte ręczniki na kafelkach podłogi i przewróconą butelkę 
      szamponu na umywalce. Komputer stał na biurku, a obok niego studencka 
      czapka Masahiko. Wszędzie walały się puszki po kawie i zauważyła co 
      najmniej trzy tace z miseczkami po zupie. 

      - Czy ktoś widział Zonę? - zapytała, zdejmując z łóżka poduszkę i otwartą 
      gazetę. Usiadła, położyła Sandbendera na kolanach i zaczęła wkładać 
      rękawiczki. Masahiko rzucił jej dość dziwne spojrzenie. 

      - Nie sądzę - powiedział. 

      - Zabierz mnie tą samą drogą, co za pierwszym razem - powiedziała. - Chcę 
      zobaczyć to jeszcze raz. 




      Hak Nam. Tai Chang Street. Mury żywe od przelatujących wiadomości we 
      wszystkich znanych językach. Mijane drzwi, każde wiodące do innego świata. 
      Tym razem wyraźniej zdawała sobie sprawę z obecności niezliczonych duchów. 
      Zapewne w taki sposób ludzie prezentowali się tutaj, kiedy nie 
      nawiązywałeś z nimi bezpośredniego kontaktu. Miasto duchów i cieni. Jednak 
      tym razem Masahiko wybrał inną drogę i nie pięli się labiryntem spiralnych 
      schodów, lecz przelatywali przez najniższe piętro oryginalnego miasta. 

      Chia przypomniała sobie czarną dziurę, prostokątny otwór, jaki Masahiko 
      pokazał jej na drukowanej chuście na ścianie pokoju. 

      - Teraz muszę cię zostawić - rzekł, gdy wypadli z labiryntu w tę pustą 
      przestrzeń. - Oni chcą porozmawiać bez świadków. 

      Zniknął i z początku Chia miała wrażenie, że niczego tam nie ma, tylko to 
      nikłe szarawe światło, sączące się gdzieś z wysoka. Kiedy spojrzała w 
      górę, zmieniło się w ogromne, odległe okno, przysypane kompostem dziwnych 
      i niewyraźnych kształtów. Przypomniała sobie dach miasta i porzucone tam 
      śmieci. 

      - Dziwne, prawda? - Idoru stała przed nią w haftowanych szatach, których 
      maleńkie wzory jarzyły się i poruszały. - Puste i ponure. Ale on nalegał, 
      żebyśmy spotkały się tutaj. 

      - Kto nalegał? Czy wiesz, gdzie jest Zona? 

      Przed idoru stał maleńki stoliczek, bardzo stary, na czterech rzeźbionych 
      w smocze łapy nogach pokrytych grubą warstwą łuszczącej się bladozielonej 
      farby. Na środku blatu stała zakurzona szklanka, a w niej coś leżało. Ktoś 
      zakasłał. 

      - Oto serce Hak Nam - rzekł Etrusk tym samym skrzypiącym głosem, 
      zasemblowanym z miliona próbek suchych dźwięków. - Tradycyjne miejsce 
      poważnych rozmów. 

      - Twojej przyjaciółki nie ma - oznajmiła idoru. - Chciałam powiedzieć ci o 
      tym osobiście. On - dodała, wskazując szklankę - poda ci szczegóły, 
      których nie rozumiem. 

      - Przecież oni tylko zamknęli jej stronę webową - powiedziała Chia. - Ona 
      jest w Mexico City, z jej gangiem. 

      - Nie ma jej - zaprzeczył Etrusk. 

      - Kiedy was rozdzielono - powiedziała idoru - w tamtym pokoju w Wenecji, 
      twoja przyjaciółka weszła do twojego systemu i włączyła kamery wideo w 
      twoich goglach. To, co zobaczyła, wskazywało, że grozi ci poważne 
      niebezpieczeństwo. Sądzę, że miała rację. Zapewne wtedy wcieliła w życie 
      ten plan. Wróciła do swej sekretnej krainy i połączyła się z tokijskim 
      oddziałem wielbicielek zespołu Lo/Rez. Rozkazała Ogawie, prezesce klubu, 
      rozesłać wiadomość o śmierci Reza w hotelu "Di". Zagroziła jej użyciem 
      broni, która rozniesie tokijską stronę webową... 

      - Ten nóż - domyśliła się Chia. - On uosabiał tę broń? 

      - Całkowicie nielegalną - wtrącił Etrusk. 

      - Kiedy Ogawa odmówiła - ciągnęła idoru - twoja przyjaciółka spełniła swą 
      groźbę. 

      - To poważne przestępstwo - rzekł Etrusk - w każdym w zamieszanych w to 
      krajów. 

      - Potem, wykorzystując resztki strony webowej Ogawy, rozesłała wiadomość - 
      powiedziała idoru. - Informacja wyglądała na oficjalną i w rezultacie 
      hotel "Di" otoczyło morze potencjalnych świadków. 

      - Jakikolwiek był następny etap jej planu - wtrącił Etrusk - ujawniła 
      swoją obecność w sieci. Właściciele strony webowej wykryli ją. Musiała 
      uciekać. Zaczęli ją tropić. Musiała porzucić swoje wcielenie. 

      - Jakie wcielenie? - zapytała Chia, czując, że ziemia osuwa się jej spod 
      nóg. 

      - Zona Rosa - odparł Etrusk - była wcieleniem Mercedes Purissimy 
      Vargas-Gutierrez. To dwudziestosześcioletnia ofiara choroby wywołanej 
      zanieczyszczeniem środowiska, niezwykle często występującej w Meksyku. 

      Jego głos był teraz jak deszcz bębniący o cienki blaszany dach. 

      - Jej ojciec jest niezwykle błyskotliwym adwokatem. 

      - A więc mogę ją znaleźć! 

      - Ona nie chciałaby tego - powiedziała idoru. - Mercedes Purissima jest 
      poważnie zdeformowana i od pięciu lat żyje, całkowicie negując swoją 
      fizyczną postać. 




      Chia siedziała i płakała. Masahiko zdjął z oczu czarne spodki i podszedł 
      do łóżka. 

      - Nie ma Zony - powiedziała. 

      - Wiem - rzekł. Usiadł obok niej. - Nie dokończyłaś mi historii 
      Sandbendera - przypomniał. - To była bardzo interesująca opowieść. 

      Zaczęła mu ją opowiadać. 




      45
      Szczęśliwy


      - Laney - usłyszał jej rozespany głos. - Co robisz? 

      Oświetlona tarcza cedrowego telefonu. 

      - Dzwonię do "Lucky Dragon" na Sunset. 

      - Gdzie? 

      - Do sklepu. Całodobowego. 

      - Laney, jest trzecia rano... 

      - Muszę podziękować Rydellowi, powiedzieć mu, że mam tę pracę... 

      Jęknęła i obróciła się na bok, nakrywając głowę poduszką. 

      Za oknem widział tę przejrzystą bursztynową poświatę, wysokie urwiska 
      nowych budynków odbijające światła miasta. 




      46
      Baśnie rekonstrukcji


      Chia śniła o plaży usianej kawałkami elektroniki użytkowej: podobnymi do 
      krabów, ruchliwymi stworkami na pasiastych nóżkach starych rezystorów. 
      Zatoka Tokijska, zasnuta całunem mgły ze starego filmu, bladoszarą zasłoną 
      mającą na krótko skryć dramat pierwszego aktu - morskie potwory lub jakąś 
      obcą armadę. 

      Przeszła kilka kroków i ujrzała wznoszące się przed nią Hak Nam, które z 
      typową dla snów logiką wcale się nie przybliżało. Fale przyboju omywające 
      jej kostki. Warowne Miasto rozbudowuje się. Oni je rozbudowują. Ze 
      szczątków leżących na plaży, resztek świata przed wielką zmianą. 
      Niewiarygodne ilości, przewiezione tu barkami i kontenerowcami podczas 
      wielkiej rekonstrukcji. Maleńkie owady Rodela van Erpa mnożą się tam, 
      wznosząc żelazne klatki balkonów sypialń, niezliczone okna, rzucające 
      srebrzyste prostokąty pustki w mgłę. Niewiarygodny ludzki twór, ogromny i 
      wspaniały, powstaje tu jako projekcja wcześniejszego wcielenia, 
      istniejącego w świecie zbiorowej fantazji. 

      Terkot budzika. Słoneczny blask halogenu oświetlającego drukowaną chustę, 
      której środek reprezentuje pustkę, nieznany adres: legendarny program 
      antyspamowy. Włącza pilotem ekspres do kawy i zwija się pod kołdrą, 
      czekając na narastający syk pary. Prawie codziennie rano zagląda do 
      Miasta, słucha ploteczek w ulubionym zakładzie fryzjerskim przy Sai Shing 
      Road. Etrusk zachodzi tam czasem z Klausem, Roosterem i innymi 
      towarzyszącymi mu duchami, które tolerują jej obecność. Jest z tego dumna, 
      ponieważ milkną w obecności Masahiko. Czy są w podeszłym wieku, 
      niewiarygodnie starzy, czy też tylko tak się zachowują? Jakkolwiek jest, 
      wiedzą o wszystkim pierwsi, a ona nauczyła się to cenić. I Etrusk wspomina 
      coś o wolnym miejscu, naprawdę bardzo małym, ale z oknem. Wychodzącym na 
      Lung Chun Road. 

      On ją lubi, ten Etrusk. Dziwne. Powiadają, że on nikogo nie lubi, ale 
      jakoś zlikwidował manko na rachunku ojca, chociaż zapomniała zostawić 
      klucz. (Trzyma ten klucz do pokoju 17 w nieprzemakalnej jedwabnej 
      kosmetyczce, którą dali jej na pokładzie samolotu JAL, kiedy wracała do 
      domu. Jest zrobiony z plastiku w kształcie staromodnego klucza, z 
      magnetycznym paskiem na najdłuższej części i piórem w kształcie książęcej 
      korony. Czasem wyjmuje go i ogląda, ale klucz wygląda po prostu jak 
      kawałek taniego plastiku). 

      Etrusk i pozostali przez cały czas obserwują realizację Projektu. Tak go 
      nazwali. Dzięki nim Chia wie, że wyspa idoru jeszcze nie została 
      ukończona. Jest tam, ale jeszcze nie jest stabilna. Muszą coś z nią 
      zrobić, zanim zaczną budować, nawet przy użyciu nanotechów, żeby 
      zabezpieczyć ją na wypadek następnego trzęsienia ziemi. Chia zastanawia 
      się, co Rosjanie zrobią ze swoją częścią, a czasem rozmyśla także o 
      Maryalice, Eddiem i Calvinie, tym facecie z "Whiskey Clone", który 
      wypuścił ją stamtąd dlatego, że uważał to za słuszne. Wszystko to wydaje 
      się odległą przeszłością, przesłoniętą przez Warowne Miasto i szkołę. 

      Domyśla się, że matka już wie, że nie była u Hester, chociaż nic Chii nie 
      powiedziała, tylko dwukrotnie rozmawiała z nią o środkach 
      antykoncepcyjnych i bezpiecznym seksie. Tak naprawdę nie była tam dłużej 
      jak czterdzieści osiem godzin, nie licząc przelotów, ponieważ Rez nie 
      zdołał znaleźć czasu, żeby jej podziękować, a Arleigh powiedziała, że to 
      nawet lepiej i powinna wracać do domu, zanim ktoś zacznie zadawać pytania, 
      więc odeślą ją do domu pierwszą klasą Japan Air Lines. Arleigh jeszcze tej 
      samej nocy odwiozła ją na lotnisko Narita, tym razem nie zieloną 
      furgonetką, która podobno nadawała się tylko na złom. Chia wciąż żałowała 
      Zony i czuła się głupio, ponieważ miała wrażenie, że umarła jej 
      przyjaciółka, która nigdy nie istniała, natomiast w Mexico City była tamta 
      dziewczyna z okropnymi problemami. W końcu opowiedziała o wszystkim 
      Arleigh i rozpłakała się. 

      A Arleigh poradziła jej, że musi zaczekać. Ponieważ tamta dziewczyna w 
      Meksyku przede wszystkim chce być kimś innym. To nieważne, że nie będzie 
      Zoną, ona bowiem tylko ją wymyśliła. Tylko poczekaj, powiedziała Arleigh, 
      a pojawi się ktoś inny, ktoś nowy, i będziesz miała wrażenie, że znacie 
      się od dawna. Chia siedziała obok Arleigh i zastanawiała się nad jej 
      słowami w tym szybkim małym samochodzie. 

      - Ale nie będę mogła się przyznać, że ją poznałam? 

      - To by wszystko zepsuło. 

      Kiedy dotarły na lotnisko, Arleigh poszła z nią do JAL, znalazła kogoś, 
      kto miał zaprowadzić ją do poczekalni (będącej skrzyżowaniem baru i 
      naprawdę szykownie urządzonego biura), po czym dała jej torbę zawierającą 
      wystrzałową kurtkę z emblematem Lo/Rez. Rękawy były z przezroczystego 
      plastiku i ukazywały podszewkę wyglądająca jak płynna rtęć. Arleigh 
      powiedziała, że jest trochę zbyt krzykliwa, ale może Chia ma jakąś 
      przyjaciółkę, która zechce to nosić. Kurtka została jej z trasy po 
      miastach Kombinatu i na plecach miała wyszyte w trzech językach daty 
      wszystkich koncertów. 

      Chia nigdy jej nie włożyła, ani nawet nikomu nie pokazała. Kurtkę 
      powiesiła w szafie, w worku z pralni. Ostatnio rzadko zaglądała do 
      oddziału. A Kelsey w ogóle przestała tam bywać. Chia nie sądziła, aby inne 
      fanki zrozumiały ją, gdyby próbowała wyjaśnić, co zaszło, nie mówiąc już o 
      tym, że o niektórych sprawach nie mogła im opowiedzieć. 

      Dużo czasu spędzała w Mieście, ponieważ widywała tam Reza i Rei jako 
      cienie wśród cieni, ale poznawała ich. Pracowali nad Projektem. 

      Niektórym ludziom nie podobał się ten pomysł, lecz wielu przyjęło go 
      entuzjastycznie. Na przykład Etrusk. Powiedział, że to najbardziej 
      zwariowana rzecz, od kiedy rozszerzyli działanie tamtego programu 
      antyspamowego. 

      Czasem Chia zastanawiała się, czy oni wszyscy nie żartują, gdyż wydawało 
      się po prostu niemożliwe, żeby ktoś zdołał tego dokonać. Wybudować to na 
      wyspie w Zatoce Tokijskiej. 

      Idoru powiedziała, że tam chcą zamieszkać, teraz, kiedy są małżeństwem. I 
      tak się stanie. 

      A jeśli im się uda, pomyślała Chia, słysząc syk ekspresu, pojadę tam. 




      Podziękowania


      Sogho Ishii, japoński reżyser, pokazał mi Warowne Miasto w Koulun na 
      fotografiach Ryujiego Miyamoto. Ishii uważał, że powinniśmy tam nakręcić 
      film science fiction. Nie zrobiliśmy tego, lecz Warowne Miasto utkwiło mi 
      w pamięci, chociaż nie wiedziałem o nim nic ponad to, co zobaczyłem na 
      fascynujących zdjęciach Miyamoto. które w końcu dostarczyły mi tworzywa, z 
      którego powstał Most w powieści Światło wirtualne. 

      Architekt Ken Vineberg zwrócił moją uwagę na artykuł o Warownym Mieście w 
      Koulun, zamieszczony w "Architectural Review", w którym po raz pierwszy 
      przeczytałem o Mieście ciemności, wspaniałym dziele Grega Girarda i Iana 
      Lambrota (Watermark, London 1993). John Jarrold uprzejmie przysłał mi je z 
      Londynu. 

      Wszystko, co wiem o obcinaniu palców, zawdzięczam wspomnieniom Marka 
      Brandona "Choppera" Reada (Chopper from the Inside, Sly Ink. Australia 
      1991). Pan Read jest o wiele bardziej przerażający od Blackwella i ma 
      jedno ucho mniej. 

      Speed Tribes Karla Taro Greenfelda (Harper Collins, New York 1994) 
      znacznie wzbogaciło moją wiedzę o następstwach pokonywania stref 
      czasowych. 

      Stephen P.("Plausibility") Brown asystował mi przez wiele miesięcy, 
      codziennie - a nawet częściej - z niezmąconym spokojem poprawiając 
      pospiesznie przesyłane faksem fragmenty czegoś, z czego miał powstać 
      spójny tekst. Niniejsza książka powstała głównie dzięki jego nieustannym 
      zachętom i niewyczerpanej cierpliwości. 

      Równie cierpliwi okazali się moi wydawcy po obu stronach Atlantyku, za co 
      jestem im wdzięczny. 






24.05.2002 | Nr 13
