William Gibson - Mona Liza Turbo



WILLIAM GIBSON
MONA LIZA TURBO
(Mona Lisa Overdrive)

Przełożył Piotr W. Cholewa 





      1. Dymnik | 2. Kid Afrika | 3. Malibu | 4. Włam | 5. Portobello | 6. 
      Światło poranka | 7. Tam nie ma tam | 8. Teksańskie radio | 9. Metro | 10. 
      Kształt | 11. W gigancie | 12. Antarktyka zaczyna się tutaj | 13. Pomost | 
      14. Zabawki | 15. Srebrzysty spacer | 16. Włókno między warstwami | 17. 
      Ucieczka z miasta | 18. Czas pudła | 19. Pod nożem | 20. Hilton Swift | 
      21. Alef | 22. Duchy i pustki | 23. Lustereczko, powiedz przecie | 24. W 
      samotności | 25. Powrót na wschód | 26. Kuromaku | 27. Niedobra kobieta | 
      28. Towarzystwo | 29. Zimowa podróż | 30. Porwanie | 31. 3Jane | 32. 
      Zimowa podróż (2) | 33. Gwiazda | 34. Margate Road | 35. Fabryczna wojna | 
      36. Pułapka dusz | 37. Żurawie | 38. Fabryczna wojna (2) | 39. Zbyt wiele 
      | 40. Różowy atłas | 41. Pan Yanaka | 42. Hala fabryczna | 43. Sędzia | 
      44. Czerwona skóra | 45. A dalej gładki kamień 





      Mojej siostrze
      Fran Gibson
      z zachwytem i miłością


      1
      Dymnik


      Duch był pożegnalnym prezentem ojca. Czarno ubrany sekretarz przekazał go 
      w holu odlotów Narity. 

      Przez pierwsze dwie godziny lotu do Londynu leżał zapomniany w torebce: 
      gładki, ciemny owal, ozdobiony z jednej strony wszechobecnym logo 
      Maas-Neotek, z drugiej łagodnie wygięty, by pasował do dłoni użytkownika. 

      Siedziała sztywno wyprostowana w fotelu kabiny pierwszej klasy, z twarzą 
      ułożoną w zimną maseczkę, naśladującą najbardziej charakterystyczną minę 
      nieżyjącej matki. Sąsiednie miejsca były puste; ojciec wykupił wszystkie. 
      Zrezygnowała z posiłku, który zaproponował nerwowy steward. Te puste 
      fotele najwyraźniej budziły w nim lęk przed bogactwem i potęgą jej ojca. 
      Wahał się przez chwilę, potem skłonił i wycofał. Na krótki moment 
      pozwoliła matczynej masce na uśmiech. 

      Duchy, pomyślała później, gdzieś nad Niemcami, wpatrując się w tapicerkę 
      fotela obok. Jak dobrze jej ojciec traktował swoje duchy. 

      Duchy widziała także za oknem, duchy w stratosferze zimowej Europy, 
      fragmentaryczne obrazy, które formowały się, gdy tylko jej oczy traciły 
      ostrość widzenia. Matka w Ueno Park: delikatna twarz w blasku wrześniowego 
      słońca. "Żurawie, Kumi! Spójrz na żurawie!" A Kumiko patrzyła ponad 
      Jeziorem Shinobazu i nie widziała niczego, żadnych żurawi, tylko parę 
      ruchomych czarnych punktów, z pewnością kruków. Woda była gładka jak 
      jedwab barwy ołowiu, a blade hologramy migotały niewyraźnie nad odległą 
      linią stanowisk łuczniczych. Ale Kumiko miała jeszcze zobaczyć te żurawie 
      niejeden raz, w marzeniach. Były origami, kanciastymi tworami składanymi z 
      neonowych planszy, jasnymi, sztywnymi ptakami żeglującymi w księżycowej 
      przestrzeni szaleństwa matki... 

      Wspominała ojca w czarnym kimonie rozwartym na wytatuowanej burzy smoków, 
      przygarbionego za ogromną hebanową pustynią biurka, z oczami gładkimi i 
      błyszczącymi jak malowane oczy lalki. "Twoja matka nie żyje. Czy 
      rozumiesz?" A dookoła płaszczyzny cieni w gabinecie - kanciasta ciemność. 
      Jego dłoń wysuwająca się do przodu, w krąg światła lampy, rękaw kimona 
      zsuwa się, odsłaniając złotego rolexa i kolejne smoki z grzywami 
      zwiniętymi w fale, wykłute mocno i ciemno wokół przegubu, wskazujące... 
      Wskazujące na nią. "Czy zrozumiałaś?" Nie odpowiedziała, ale uciekła w 
      tajne miejsce, do komórki najmniejszych maszyn czyszczących. Tykały wokół 
      niej przez całą noc, co kilka minut skanowały ją różowymi błyskami 
      laserowego światła. Aż wreszcie znalazł ją ojciec, pachnący whisky i 
      papierosami dunhill. I zaniósł do pokoju na piętrze apartamentu. 

      Wspominała tygodnie, które nadeszły potem, puste dni, spędzane zwykle w 
      czarno odzianym towarzystwie tych czy innych sekretarzy, opanowanych 
      mężczyzn z automatycznymi uśmiechami i ciasno zwiniętymi parasolami. Jeden 
      z nich, najmłodszy i najmniej opanowany, próbował ją zabawić - na 
      zatłoczonym chodniku Ginza, w cieniu zegara Hattori - zaimprowizowanym 
      pokazem kendo. Przemykał sprawnie między zaskoczonymi sprzedawczyniami i 
      zdumionymi turystami, a czarny parasol migotał nieszkodliwie w formalnych, 
      starożytnych cięciach. Kumiko uśmiechnęła się wtedy własnym uśmiechem - 
      zerwała żałobną maskę. Poczucie winy natychmiast wbiło się głębiej i 
      jeszcze mocniej w to miejsce w sercu, gdzie ukryła pewność o swym wstydzie 
      i niegodziwości. Najczęściej jednak sekretarze zabierali ją na zakupy do 
      wielkich magazynów przy Ginza, do dziesiątków butików Shinjuku, 
      wspomnianych przez niebieski plastikowy przewodnik Michelina napisany 
      drętwą japońszczyzną. Kupowała tylko rzeczy brzydkie, brzydkie i bardzo 
      drogie, a sekretarze maszerowali obok niej niewzruszenie, ściskając w 
      mocnych dłoniach błyszczące torby. Co wieczór, kiedy wracała do 
      apartamentu ojca, torby układano równo w jej sypialni, gdzie pozostawały 
      nie otwierane i nie tknięte, póki nie usunęły ich pokojówki. 

      A w siódmym tygodniu, w przeddzień jej trzynastych urodzin, postanowiono, 
      że Kumiko odleci do Londynu. 

      - Będziesz gościem w domu mojego kobuna - poinformował ją ojciec. 

      - Ale ja nie chcę tam jechać - odparła i ukazała mu uśmiech matki. 

      - Musisz - oświadczył, odwracając się. - Wystąpiły pewne kłopoty - dodał w 
      stronę ocienionego gabinetu. - W Londynie nic nie będzie ci grozić. 

      - A kiedy wrócę? 

      Ale ojciec nie odpowiedział. Skłoniła się i wyszła, wciąż z uśmiechem 
      matki na twarzy. 




      Duch zbudził się pod dotknięciem Kumiko, kiedy zaczynali już zniżać się 
      nad Heathrow. Pięćdziesiąta pierwsza generacja biochipów Maas-Neotek 
      przywołała w fotelu obok niewyraźną postać: chłopca z jakiegoś wyblakłego 
      obrazu polowania, ze skrzyżowanymi swobodnie nogami w wysokich myśliwskich 
      butach i oliwkowych bryczesach. 

      - Cześć - odezwał się duch. 

      Kumiko mrugnęła i otworzyła dłoń. Chłopiec zamigotał i zniknął. Spojrzała 
      na niewielki gładki aparat i powoli zacisnęła palce. 

      - Cześć po raz drugi - powiedział. - Jestem Colin. A ty? 

      Przyglądała się. Oczy miał jak jasnozielony dym, wysokie czoło, blade i 
      gładkie pod zwichrzoną ciemną grzywą. Poprzez lśniące zęby widziała fotel 
      po drugiej stronie przejścia. 

      - Jeśli jestem dla ciebie zbyt widmowy... - uśmiechnął się - ...możemy 
      podciągnąć rozdzielczość. 

      I nagle zmaterializował się w pełni, nieprzyjemnie wyraźny i rzeczywisty; 
      zatrzask na klapie jego ciemnej kurtki wibrował z halucynatoryczną 
      jasnością. 

      - To wyczerpuje baterie - stwierdził i zbladł do poprzedniego stanu. - Nie 
      słyszałem, jak ci na imię. 

      Znowu ten uśmiech. 

      - Nie jesteś prawdziwy - oznajmiła surowo. 

      Wzruszył ramionami. 

      - Nie trzeba tak głośno, panienko. Inni pasażerowie uznają cię za 
      dziwaczkę, jeśli rozumiesz, o co mi chodzi. Subwokalizacja, to właściwy 
      sposób. Wychwytuję wszystko przez skórę... - Wyprostował nogi i 
      przeciągnął się, splatając dłonie na karku. - Pas, panienko. Ja sam nie 
      muszę się przypinać, gdyż nie jestem, jak to zauważyłaś, prawdziwy. 

      Kumiko zmarszczyła brwi i rzuciła aparat duchowi na kolana. Zniknął. 
      Zapięła pas, spojrzała na zabawkę, zawahała się i podniosła ją znowu. 

      - A więc pierwszy raz w Londynie? - zapytał, wypływając z peryferii pola 
      widzenia. Przytaknęła odruchowo. - Nie denerwują cię loty? Nie boisz się? 

      Pokręciła głową. Czuła się idiotycznie. 

      - Nie szkodzi - rzekł duch. - Będę na ciebie uważał. Heathrow za trzy 
      minuty. Ktoś cię odbierze? 

      - Wspólnik mojego ojca - odpowiedziała po japońsku. 

      Duch wyszczerzył zęby. 

      - W takim razie trafisz z pewnością w dobre ręce. - Mrugnął 
      porozumiewawczo. - Z mojego wyglądu trudno zgadnąć, że jestem lingwistą, 
      prawda? 

      Kumiko przymknęła oczy, a duch szeptał do niej coś o odkryciach 
      archeologicznych na Heathrow, o neolicie i epoce żelaza, o garnkach i 
      narzędziach... 




      - Miss Yanaka? Kumiko Yanaka? 

      Anglik wyrastał nad nią, a wielkie ciało gaijin okrywały szerokie fałdy 
      ciemnej wełny. Małe ciemne oczka przyglądały się jej uprzejmie zza 
      okularów w stalowych ramkach. Nos wyglądał, jakby został kiedyś 
      zgruchotany i nigdy porządnie niezłożony. Włosy, jakie mu jeszcze 
      pozostały, mężczyzna golił do szarej szczeciny, a czarne wełniane 
      rękawiczki były wystrzępione i bez palców. 

      - Bo ja, widzisz - dodał takim tonem, jakby to ją miało natychmiast 
      uspokoić - mam na imię Petal. 




      Petal nazywał miasto Dymnikiem. 

      Kumiko drżała na chłodnej czerwonej skórze; przez okno starożytnego 
      jaguara obserwowała płatki śniegu, opadające i topniejące na drodze, którą 
      Petal nazywał M4. Popołudniowe niebo było bezbarwne. Petal prowadził w 
      milczeniu, sprawnie, ściągając wargi, jakby zaraz miał coś zagwizdać. Dla 
      przybysza z Tokio ruch wydawał się absurdalnie nikły. Przyspieszając, 
      wyprzedzili bezzałogowy pojazd Eurotransu, z tępym dziobem wysadzanym 
      sensorami i bateriami reflektorów. Mimo prędkości Kumiko czuła się tak, 
      jakby stali w miejscu, jakby to cząstki Londynu krystalizowały się wokół 
      niej: ściany z mokrej cegły, betonowe łuki, czarne żelazne pręty sterczące 
      w górę jak rzędy włóczni. 

      Miasto definiowało się powoli. Kiedy zjechali już z M4 i jaguar czekał na 
      skrzyżowaniach, dostrzegała poprzez śnieg twarze - zarumienione twarze 
      gaijin ponad ciemną tkaniną, brody ukryte w szalach, kobiece obcasy 
      stukające po srebrzystych kałużach. Rzędy sklepików i domów przypominały 
      wspaniale dopracowane w szczegółach akcesoria, jakie widziała kiedyś 
      rozstawione wokół modelu lokomotywy w Osace, w galerii handlarza 
      europejskimi antykami. 

      Było tu całkiem inaczej niż w Tokio, gdzie przeszłość, czy raczej to, co z 
      niej pozostało, chroniono z lękliwą troską. Tam historia stała się czymś 
      niezwykłym, rzadkością osłanianą przez rząd i podtrzymywaną z funduszy 
      korporacji. Tutaj wydawała się samą osnową rzeczywistości, jakby miasto 
      było pojedynczą naroślą kamienia i cegieł, niezliczonymi warstwami 
      wiadomości i znaczeń kolejnych epok, tworzone przez wieki zgodnie z 
      dyktatem jakiegoś prawie już nieczytelnego DNA handlu i imperium. 

      - Żal, że Swain nie mógł wyjechać po ciebie osobiście - odezwał się 
      człowiek imieniem Petal. 

      Kumiko nie miała kłopotów z jego akcentem, raczej z dziwną strukturą 
      wypowiadanych zdań. Początkowo wzięła przeprosiny za polecenie. Pomyślała, 
      czy nie uruchomić ducha, ale zrezygnowała z tego pomysłu. 

      - Swain - powtórzyła. - Pan Swain jest moim gospodarzem? 

      Wzrok Petala odszukał ją we wstecznym lusterku. 

      - Ojciec ci nie powiedział? 

      - Nie. 

      - Aha. - Kwinął głową. - Pan Yanaka dba o bezpieczeństwo w takich 
      sprawach. Rozsądnie. Człowiek na jego stanowisku i tak dalej... - 
      Westchnął ciężko. - Przepraszam za ogrzewanie. W garażu mieli się tym 
      zająć... 

      - Czy jesteś sekretarzem pana Swaina? - zwróciła się do porośniętego 
      szczeciną fałdu skóry nad kołnierzem grubego ciemnego płaszcza. 

      - Sekretarzem? - Przez chwilę się zastanawiał. - Nie - uznał w końcu. - 
      Nie sekretarzem. 

      Przejechali przez rondo, obok lśniących metalicznych markiz i licznych 
      wieczorem przechodniów. 

      - Jadłaś coś? Dali wam jakiś posiłek w czasie lotu? 

      - Nie byłam głodna... 

      Świadoma maski swej matki na twarzy... 

      - Swain coś dla ciebie znajdzie. Często je różne japońskie potrawy. - 
      Cmoknął dziwacznie i obejrzał się. 

      Spoglądała obok niego, na pocałunki śnieżnych płatków, ścierane 
      machnięciami wycieraczek. 




      Rezydencja Swaina na Notting Hill składała się z trzech połączonych 
      wiktoriańskich domów, usytuowanych gdzieś w śnieżnym labiryncie skwerów, 
      zaułków i uliczek. Petal, dźwigając w rękach po dwie walizki Kumiko, 
      wyjaśnił, że numer 17 stanowi główne wejście także do numerów 16 i 18. 

      - Nie warto tam pukać - rzekł, wskazawszy niezgrabnie ciężkimi walizkami 
      na lśniący czerwony lakier i mosiężne okucia drzwi pod 16. - Nic za nimi 
      nie ma, tylko dwadzieścia centymetrów żelbetu. 

      Obejrzała się. Niemal identyczne fasady znikały wzdłuż łuku uliczki. Śnieg 
      padał gęsto, a szare niebo rozjaśniło się łososiowym blaskiem sodowych 
      latami. Ulica była pusta, śnieg świeży i gładki. Wyczuwała jakiś obcy 
      posmak w mroźnym powietrzu, słaby ale przenikliwy zapach spalenizny i 
      archaicznych paliw. Buty Petala pozostawiały duże, wyraźne ślady. Nosił 
      czarne zamszowe oksfordy z wąskimi czubkami, na bardzo grubych, 
      karbowanych podeszwach z czerwonego plastiku. Drżąc trochę z zimna, szła 
      za nim po szarych schodach prowadzących do numeru 17. 

      - Już jestem - oświadczył czarnym drzwiom. - Wejść. Potem westchnął, 
      postawił wszystkie cztery walizki na śniegu, zdjął rękawiczkę bez palców i 
      przycisnął dłoń do wprawionego w drzwi krążka jasnej stali. Kumiko miała 
      wrażenie; że słyszy cichutki pisk, brzęk owada: wznosił się coraz wyżej, 
      aż ucichł, a drzwi drgnęły od stłumionego uderzenia cofających się 
      magnetycznych sworzni. 

      - Nazwałeś je Dymnikiem - powiedziała, kiedy chwycił mosiężną gałkę. - 
      Miasto... 

      Znieruchomiał. 

      - Dymnik... Tak. - Otworzył drzwi do ciepła i światła. - To dawne 
      określenie, rodzaj przezwiska. 

      Chwycił walizki i wszedł na niebieski chodnik wyłożonego białymi panelami 
      foyer. Ruszyła za nim. Drzwi natychmiast zamknęły się, sworznie zaskoczyły 
      z głuchym szczękiem. Nad białą boazerią wisiał obraz w mahoniowej ramie: 
      konie na łące, niewielkie figurki w czerwonych frakach. Colin, chipowy 
      duch, byłby tam jak u siebie, pomyślała. Petal znowu postawił jej bagaże. 
      Zgnieciony śnieg upadł na niebieski chodnik. Mężczyzna otworzył kolejne 
      drzwi, odsłaniając błyszczącą stalową kratę. Z brzękiem odsunął ją na bok. 
      Patrzyła, nie rozumiejąc. 

      - Winda - wyjaśnił. - Nie ma miejsca na walizki. Przywiozę je drugą turą. 

      Mimo pozornie zaawansowanego wieku winda ruszyła płynnie, gdy tylko Petal 
      dotknął porcelanowego guzika. Kumiko musiała stanąć bardzo blisko niego: 
      pachniał mokrą wełną i jakąś kwiatową wodą do golenia. 

      - Umieściliśmy cię na górze - powiedział, wskazując drogę wąskim 
      korytarzem. - Pomyśleliśmy, że wolisz mieć trochę spokoju. - Otworzył 
      drzwi i przepuścił ją do wnętrza. - Mam nadzieję, że to wystarczy. - Zdjął 
      okulary i energicznie przetarł je zgniecioną chusteczką. - Przyniosę twoje 
      walizki. 

      Kiedy wyszedł, Kumiko wolno obeszła masywną wannę z czarnego 
      marmuru,zajmującą środek niedużego pokoju. Wyłożone płytkami z plamistych 
      złotych luster ściany pochylały się ostro ku sufitowi. Między dwoma 
      mansardowymi okienkami stało największe łóżko, jakie w życiu widziała. 
      Ponad nim w lustro wmontowano małe ruchome lampki, podobne do lampek nad 
      fotelami w samolocie. 

      Stanęła obok wanny i dotknęła szyi służącego za kran złoconego łabędzia. 
      Rozłożone skrzydła pełniły funkcje kurków. Powietrze w pokoju było ciepłe 
      i nieruchome... Przez jedną chwilę miała uczucie, że niczym bolesna mgła 
      wypełnia je obecność matki. 

      Petal chrząknął w progu. 

      - No tak... - Wniósł bagaże. - Wszystko w porządku? Jesteś głodna? Nie? 
      Zostawię cię, żebyś się urządziła. - Ustawił walizki przy łóżku. - Gdybyś 
      miała ochotę coś zjeść, to zadzwoń. - Wskazał ozdobny antyczny telefon z 
      rzeźbionym mosiężnym mikrofonem i słuchawką na spiralnym uchwycie z kości 
      słoniowej. - Wystarczy podnieść, nie musisz wykręcać numeru. Śniadanie 
      zjesz, jak się obudzisz. Zapytaj kogokolwiek, pokaże ci gdzie. Potem 
      możesz się spotkać ze Swainem... 

      Wrażenie obecności matki zniknęło wraz z powrotem Petala. Kiedy życzył jej 
      dobrej nocy i zamknął drzwi, spróbowała znowu je wyczuć, ale nie pozostał 
      nawet ślad. Przez długi czas stała przy wannie, gładząc śliski metal 
      łabędziej szyi. 




      2
      Kid Afrika


      Kid Afrika przybył do Psiej Samotni ostatniego dnia listopada. Jego 
      wiekowego dodge'a prowadziła biała dziewczyna nazwiskiem Cherry 
      Chesterfield. 

      Ślizg Henry i Ptaszek rozkładali właśnie piłę tarczową, tworzącą lewą rękę 
      Sędziego, kiedy na widoku pojawił się dodge Kida: połatany fartuch 
      rozpryskiwał odkosy rdzawej wody z kałuż na nierównej płaszczyźnie koloru 
      stali. 

      Ptaszek zauważył go pierwszy. Miał dobre oczy i dziesięciokrotny 
      monokular, wiszący na piersi wśród kości rozmaitych zwierząt i 
      starożytnych mosiężnych naboi. Ślizg podniósł głowę znad hydraulicznego 
      przegubu i zobaczył, jak Ptaszek prostuje się na swoje pełne dwa metry 
      wzrostu, by wymierzyć monokular przez kratownicę ram bez szyb, tworzącą 
      większą część południowej ściany Fabryki. Ptaszek był chudy jak szkielet, 
      a lakierowane skrzydła brązowych włosów, które zyskały mu to przezwisko, 
      sterczały wyraźnie na tle bladego nieba. Tył głowy i boki golił gładko 
      powyżej uszu. Ze skrzydłami i aerodynamicznym kaczym kuprem wyglądał, 
      jakby nosił na czaszce bezgłową mewę. 

      - O żeż... - powiedział Ptaszek. - Niech mnie popieprzy... 

      - Co? 

      Ptaszka trudno było zmusić do koncentracji, a robota wymagała dwóch par 
      rąk. 

      - To ten czarnuch. 

      Ślizg wstał i wytarł ręce o nogawki dżinsów. Ptaszek wydłubał z gniazda za 
      uchem zielony mikrosoft Mech-5, natychmiast zapominając ośmiopunktową 
      procedurę serwokalibracji, koniecznej do odczepienia piły Sędziego. 

      - Kto za kierownicą? 

      Afrika nigdy sam nie prowadził, jeśli naprawdę nie musiał. 

      - Nie mogę poznać. 

      Monokular Ptaszka z brzękiem opadł z powrotem w kurtynę kości i mosiądzu. 

      Ślizg stanął obok niego i przez okno obserwowali ruch dodge'a. Od czasu do 
      czasu Kid Afrika poprawiał matowoczarne malowanie poduszkowca ostrożnymi 
      aplikacjami farby w aerozolu; żałobny efekt podkreślał rząd chromowanych 
      czaszek przyspawanych do masywnego przedniego zderzaka. Kiedyś w 
      oczodołach tych czaszek płonęły czerwone choinkowe lampki... Może Kidowi 
      przestało zależeć na własnym wizerunku. 

      Kiedy poduszkowiec skręcił przed Fabryką, Ślizg usłyszał, że Ptaszek 
      odchodzi w mrok. Ciężkie buty zgrzytały o kurz i cienkie błyszczące 
      spirale metalowych opiłków. 

      Obok zakurzonej klingi wybitej szyby Ślizg patrzył, jak pojazd opada na 
      fartuchu przed Fabryką, zgrzytając i strzelając strugami pary. 

      Coś zagrzechotało w mroku; wiedział, że za regałem używanych części 
      Ptaszek montuje domowej roboty tłumik na chińskiej strzelbie, której 
      używali na króliki. 

      - Ptaszek! - Rzucił klucz na brezentową płachtę. - Wiem, że jesteś 
      ignorantem, robolem, jerseyskim dupkiem, ale na miłość boską, czy musisz 
      mi stale o tym przypominać? 

      - Nie lubię tego czarnucha - oświadczył Ptaszek zza regału. 

      - Jasne. A jakby ten czarnuch miał ochotę cię zauważyć, też by cię nie 
      lubił. A jakby wiedział, że siedzisz tam ze spluwą, to by ci ją wcisnął do 
      gardła. W poprzek. 

      Ptaszek nie odpowiedział. Wychował się w białym miasteczku w Jersey, gdzie 
      nikt niczego nie wiedział i nie cierpiał takich, co wiedzą. 

      - Sam bym mu pomógł - dodał jeszcze Ślizg, zaciągnął zamek starej brązowej 
      kurtki i wyszedł na spotkanie poduszkowca. 

      Zakurzona szyba po strome kierowcy zsunęła się z sykiem, odsłaniając bladą 
      twarz przesłoniętą wielkimi goglami z bursztynową szybą. Buty Ślizga 
      zgrzytały na starych puszkach, przerdzewiałych i cienkich jak zeschłe 
      liście. Kierowca ściągnął gogle i spojrzał na niego z ukosa: dziewczyna. 
      Teraz gogle wisiały jej na szyi, zasłaniając brodę i usta. Kid siedzi po 
      drugiej stronie... Tym lepiej, gdyby jednak, co mało prawdopodobne. 
      Ptaszek zaczął strzelać. 

      - Przejdź tam - poleciła dziewczyna. 

      Ślizg okrążył poduszkowiec; wyminął chromowane czaszki. Okno Kida Afriki 
      zjechało w dół z takim samym wyraźnym odgłosem. 

      - Ślizg Henry - mruknął Kid. Jego oddech kłębił się bielą, kiedy zderzał 
      się z powietrzem Samotni. - Cześć. 

      Ślizg spojrzał na wąską brązową twarz. Kid Afrika miał duże, skośne jak u 
      kota, orzechowe oczy, cieniutki wąsik i cerę lśniącą niczym polerowana 
      skóra. 

      - Cześć, Kid. - Z wnętrza pojazdu dochodził zapach jakiegoś kadzidła. - 
      Jak leci? 

      - No wiesz... - Kid zmrużył oczy. - Pamiętasz, kiedyś mówiłeś, że gdybym 
      potrzebował pomocy... 

      - Zgadza się. - Ślizg poczuł ukłucie lęku. Kid Afrika ocalił mu kiedyś 
      tyłek: przekonał jakichś wściekłych braci, żeby nie wyrzucali go przez 
      balkon z czterdziestego trzeciego piętra wypalonego wieżowca. - Ktoś chce 
      cię wypchnąć z wysokiego budynku? 

      - Ślizg - rzekł Kid. - Chciałbym cię komuś przedstawić. 

      - Wtedy będziemy kwita? 

      - Ślizg, ta piękna dziewczyna obok to panna Cherry Chesterfieid z 
      Cleveland w Ohio. - Ślizg schylił się i popatrzył na kierowcę: blond 
      włosy, farba wokół oczu. - Cherry, to mój bliski i dobry przyjaciel, pan 
      Ślizg Henry. Kiedy był jeszcze młody i zły, hulał z Deacon Blues. Teraz 
      jest stary i zły, więc zagrzebał się tutaj i uprawia swoją sztukę. 
      Rozumiesz, to człowiek utalentowany. 

      - To on buduje roboty - odparła dziewczyna, żując gumę. - Mówiłeś. 

      - Ten sam. - Kid otworzył drzwiczki. - Zaczekaj tu na nas, skarbie. 

      Kid wysiadł, okryty futrem z norek, sięgającym aż po czubki 
      nieskazitelnych butów. Ślizg dostrzegł coś z tyłu poduszkowca: szpitalny 
      błysk bandaży i kroplówek... 

      - Słuchaj, Kid - powiedział. - Co ty tam trzymasz? Upierścieniona dłoń 
      Kida uniosła się lekko i skinęła, by się odsunął. Drzwi poduszkowca 
      zatrzasnęły się, a Cherry Chesterfieid wcisnęła klawisz zamykający okna. 

      - O tym właśnie musimy porozmawiać. 




      - Nie wydaje mi się, żebym prosił o coś wielkiego - stwierdził Kid Afrika, 
      otulony futrem i wsparty o nagi metalowy blat. - Cherry ma papiery 
      technika medycznego i wie, że jej zapłacę. Ładna dziewczyna, Ślizg. 
      Mrugnął porozumiewawczo. 

      - Kid... 

      Kid Afrika miał w poduszkowcu gościa, który był jak martwy: śpiączka czy 
      coś takiego... Leżał podłączony do pomp, worków i rurek, a także do czegoś 
      w rodzaju zestawu symstymowego; wszystko to przykręcone do starych 
      duralowych noszy z karetki, razem z bateriami i całą resztą. 

      - Co to jest? - zapytała Cherry. 

      Przyszła tu za nimi, kiedy Kid wrócił ze Ślizgiem, żeby mu pokazać tego 
      gościa z tyłu. A teraz przyglądała się z powątpiewaniem wysokiej postaci 
      Sędziego, a w każdym razie jego większej części; ramię z piłą tarczową 
      leżało tam, gdzie je zostawili, na podłodze, na poplamionej płachcie 
      brezentu. Jeśli ona ma papiery technika medycznego, pomyślał Ślizg, to ten 
      technik jeszcze pewnie nie zauważył, że je zgubił. Cherry włożyła na 
      siebie przynajmniej cztery skórzane kurtki, wszystkie o parę numerów za 
      duże. 

      - To sztuka Ślizga. Przecież ci mówiłem. 

      - Ten facet umiera. Śmierdzi jak siki. 

      - Cewnik się obluzował - wyjaśniła Cherry. - A co ten stwór właściwie ma 
      robić? 

      - Nie możemy go tu trzymać, Kid. On tu zdechnie. Chcesz go zabić, to wrzuć 
      go do jakiejś dziury na Samotni. 

      - Ten człowiek nie umrze - zapewnił Kid Afdka. - Nie jest ranny, nie 
      choruje... 

      - No to co mu dolega, do diabła? 

      - Ma odlot, dziecinko. Jest w trasie. Potrzebuje ciszy i spokoju. Ślizg 
      spojrzał na Kida, na Sędziego i znowu na Kida. Chciałby się już zająć tym 
      ramieniem. Kid powiedział, że Ślizg miałby pilnować tego faceta przez dwa 
      tygodnie, może trzy. Zostawiłby Cherry, żeby się nim opiekowała. 

      - Nie kapuję. Ten gość to twój kumpel? 

      Kid Afrika wzruszył ramionami pod futrem. 

      - No to czemu nie wstawisz go u siebie? 

      - Nie dość spokojnie. Nie ma ciszy. 

      - Kid - rzekł Ślizg. - Jestem ci coś winien, ale nic tak dziwacznego. 
      Muszę się brać do roboty... A zresztą to wariactwo. I jest jeszcze Gentry. 
      Teraz wyjechał do Bostonu, ale wróci jutro wieczorem i wcale mu się to nie 
      spodoba. Wiesz, ludzie go trochę denerwują... A to właściwie jego lokal, 
      rozumiesz... 

      - Mieli cię już za balustradą, chłopie - stwierdził ze smutkiem Kid 
      Afrika. - Pamiętasz? 

      - Pamiętam, jasne, ale... 

      - Ale nie za dobrze. W porządku, Cherry, ruszamy. Nie chcę jechać nocą 
      przez Psią Samotnię. 

      Odepchnął się od stalowego blatu. 

      - Posłuchaj, Kid... 

      - Nie ma o czym gadać. W tym pieprzonym Atlantic City nie wiedziałem 
      nawet, jak masz na imię. Pomyślałem tylko, że nie chcę oglądać białego 
      chłopaka rozpryśniętego po całej ulicy. I tyle. Wtedy nie wiedziałem, jak 
      ci na imię, i chyba teraz też nie chcę wiedzieć. 

      - Kid... 

      - Słucham? 

      - Niech będzie. Zostaje tutaj. Maks dwa tygodnie. Dasz słowo, że wrócisz 
      tu po niego? I musisz mi pomóc załatwić jakoś sprawę z Gentrym. 

      - A czego potrzebuje? 

      - Prochów. 




      Ptaszek pojawił się, kiedy dodge Kida odjechał już w głąb Samotni. 
      Wynurzył się zza stosów sprasowanych samochodów, pordzewiałych platform 
      zgniecionej blachy, ukazującej jeszcze miejscami jaskrawe plamy lakieru. 

      Ślizg obserwował go przez okno pod stropem Fabryki. W kwadraty metalowych 
      ram wstawili płyty znalezionego plastiku, każda w innym odcieniu i innej 
      grubości. I kiedy Ślizg przechylał głowę na bok, widział Ptaszka przez 
      szybę z ostro różowego lucytu. 

      - Kto tu mieszka? - zapytała Cherry z pokoiku za jego plecami. 

      - Ja - odparł. - Ptaszek, Gentry... 

      - Pytałam o ten pokój. 

      Obejrzał się. Stała przy noszach i ich maszynerii. 

      - Ty - powiedział. 

      - Twój lokal? - Oglądała rysunki przyczepione do ścian, oryginalne 
      koncepcje Sędziego i jego Śledczych, Trupożercy i Wiedźmy. 

      - Nie przejmuj się tym. 

      - Tylko niech ci nic nie przychodzi do głowy - uprzedziła. Przyjrzał się 
      jej. Miała spory czerwony liszaj w kąciku ust. Tlenione włosy sterczały 
      jak pokaz elektrostatyki. 

      - Jak już mówiłem: nie przejmuj się. 

      - Kid mówił, że macie tu elektryczność. 

      - Mamy. 

      - To lepiej go podłączmy - stwierdziła, pochylając się nad noszami. - 
      Niewiele pobiera, ale baterie pewnie już się wyczerpują. Przeszedł przez 
      pokój i spojrzał na bladą twarz. 

      - Możesz mi coś wytłumaczyć? - Nie podobały mu się te rurki. Jedna 
      wchodziła do nosa i na sam widok miał chęć wymiotować. - Co to za facet i 
      co właściwie Kid Afiika z nim wyczynia? 

      - Nic nie wyczynia. - Uruchomiła odczyt na panelu biomonitora, umocowanym 
      srebrną taśmą izolacyjną do wspornika noszy. - REM wciąż wyraźny, jakby 
      przez cały czas śnił... - Człowiek na noszach był otulony nowiutkim 
      niebieskim śpiworem. - Cokolwiek to znaczy, on... kimkolwiek jest... płaci 
      za to Kidowi. 

      Facet miał na czole przylepione trody; gruby czarny kabel był umocowany do 
      krawędzi noszy. Ślizg prześledził go spojrzeniem aż do szerokiego szarego 
      pakunku podwieszonego do wspornika. Symstym? Nie wyglądał na to. Jakiś 
      zestaw cyberprzestrzeni? Gentry sporo wiedział o cyberprzestrzeni, a w 
      każdym razie sporo o niej mówił, ale Ślizg nie pamiętał niczego na temat 
      bycia nieprzytomnym i włączonym... Ludzie włączali się, żeby móc sobie 
      pogrzebać. Założyć trody i znaleźć się tam, wśród wszystkich danych świata 
      ustawionych niczym jedno wielkie neonowe miasto. Można tam było krążyć i 
      jakoś się w to wczuwać, przynajmniej wizualnie. Gdyby nie to, szukanie 
      drogi do konkretnego, potrzebnego fragmentu danych byłoby zbyt 
      skomplikowane. Gentry nazywał to ikonizacją. 

      - On płaci Kidowi? 

      - Tak - potwierdziła. 

      - Za co? 

      - Za to, że go trzyma w takim stanie. I ukrywa. 

      - Przed kim? 

      - Nie wiem. Nie powiedział. 

      W zapadłej nagle ciszy wyraźnie słyszał równomierny, świszczący oddech 
      człowieka na noszach. 




      3
      Malibu


      W domu unosił się dziwny zapach. Był tu obecny od zawsze. 

      Należał do czasu, słonego powietrza i entropijnej natury kosztownych domów 
      wzniesionych zbyt blisko morza. Być może był też charakterystyczny dla 
      budynków nie zamieszkanych przez krótkie, ale często się powtarzające 
      okresy, otwieranych i zamykanych, gdy ich niespokojni właściciele 
      przybywali i odjeżdżali. Wyobrażała sobie puste pokoje i plamki rdzy 
      rozkwitające bezgłośnie na chromowanych powierzchniach, blade naroślą 
      pleśni zapuszczającej korzenie w ciemnych kątach. Architekci, jakby 
      uznając ten wieczny proces, godzili się z działaniem korozji; lata 
      działania wodnego pyłu przeżarły do grubości nadgarstka masywne stalowe 
      balustrady wzdłuż tarasu. 

      Dom przysiadł, podobnie jak jego sąsiedzi, na fragmentach rozpadających 
      się fundamentów. Spacerując plażą, czasami oddawała się archeologicznym 
      fantazjom: usiłowała wyobrazić sobie przeszłość tej okolicy, inne domy, 
      inne głosy. Podczas tych spacerów towarzyszył Jej uzbrojony i zdalnie 
      sterowany maleńki śmigłowiec dorniera. Kiedy tylko schodziła z tarasu, 
      wznosił się z niewidocznej platformy na dachu. Potrafił zawisnąć niemal 
      bezgłośnie i był tak zaprogramowany, żeby unikać linii jej wzroku. Budził 
      uczucie litości, kiedy tak sunął za nią niby kosztowny, ale niepożądany 
      świąteczny prezent. 

      Wiedziała, że przez kamery dorniera obserwuje ją Hilton Swift. Niewiele z 
      tego, co działo się w letnim domu, umykało uwadze Sense/Netu. Jej 
      samotność - ten tydzień odosobnienia, którego zażądała - była pod stałym 
      nadzorem. 

      Lata pracy w tym fachu dały jej szczególną niewrażliwość na obserwację. 




      Nocą zapalała niekiedy umieszczone pod tarasem reflektory, oświetlając 
      hieroglificzne tańce szarych krabów. Taras pozostawał w mroku, podobnie 
      jak salon za jej plecami. Siadała na fotelu ze zwykłego białego plastiku i 
      obserwowała Brownowskie poruszenia skorupiaków. W ostrym blasku 
      reflektorów rzucały maleńkie, ledwie widoczne cienie, ulotne trójkąty na 
      piasku. 

      Odgłos morza otulał ją swym jednostajnym szumem. Późno w nocy, kiedy spała 
      w mniejszej z dwóch gościnnych sypialni, przedzierał się do jej snów. Ale 
      nigdy do tych obcych, natrętnych wspomnień. 

      Miejsce do spania wybrała instynktownie. Główna sypialnia była zaminowana 
      czujnikami dawnego bólu. 

      Lekarze w klinice użyli chemicznych szczypiec, by wyrwać nawyk z 
      receptorów w mózgu. 




      Gotowała dla siebie w białej kuchni. Rozmrażała chleb w mikrofalówce, 
      wrzucała do nieskazitelnie czystych stalowych garnków paczki 
      liofilizowanej szwajcarskiej zupy. Wolno zbliżała się do tej bezimiennej, 
      ale coraz bardziej znajomej przestrzeni, od której tak subtelnie 
      odizolowały ją projektowane narkotyki. 

      - To się nazywa "życie" - zwróciła się do białego blatu. Ciekawe, co z 
      tego zrozumieją firmowi psycholodzy Sense/Netu, zastanowiła się, jeśli 
      jakiś ukryty mikrofon przeniósł do nich te słowa? Wymieszała zupę smukłą 
      stalową łyżką; patrzyła, jak unosi się para. To pomaga, jeśli się coś 
      robi, pomyślała. Po prostu robi coś samemu. W klinice upierali się, żeby 
      sama słała sobie łóżko. A teraz nalała na talerz swojej własnej zupy. 
      Zmarszczyła czoło, wspominając klinikę. 




      Wypisała się po tygodniu leczenia. Medycy protestowali. Detoksykacja udała 
      się wspaniale, twierdzili, ale terapia nawet się nie zaczęła. Mówili o 
      statystyce nawrotów wśród pacjentów, którzy nie dokończyli programu. 
      Tłumaczyli, że po przerwaniu leczenia ubezpieczenie traci ważność. 
      Sense/Net zapłaci, powiedziała im wtedy. A może wolą, żeby zapłaciła 
      osobiście? I wyjęła swój platynowy chip MitsuBanku. 

      Jej lear wylądował w godzinę później. Kazała mu zabrać się do LAX i 
      poleciła, żeby czekał na nią samochód i żeby zablokować wszystkie rozmowy. 


      - Przykro mi, Angelo - powiedział samolot kilka sekund po starcie, 
      skręcając nad Montego Bay. - Ale mam Hiltona Swifta na dostępie 
      priorytetowym. 

      - Angie - odezwał się Swift. - Wiesz, że zawsze możesz na mnie liczyć. 
      Wiesz o tym, Angie? 

      Spojrzała na czarny owal głośnika. Tkwił w płycie gładkiego szarego 
      plastiku i wyobraziła sobie, że Hilton przykucnął z tyłu, za grodzią 
      leara, boleśnie i groteskowo zwijając swe długie nogi biegacza. 

      - Wiem, Hilton - zapewniła. - To miło, że dzwonisz. 

      - Lecisz do Los Angeles, Angie. 

      - Tak. Mówiłam samolotowi. 

      - Do Malibu. 

      - Zgadza się. 

      - Piper Hill jedzie już na lotnisko. 

      - Dziękuję ci, Hilton, ale nie chcę tam Piper. Nikogo tam nie chcę. Tylko 
      samochód. 

      - W domu nikogo nie ma, Angie. 

      - To dobrze. Właśnie o to mi chodzi. Nikogo w domu. Dom. Pusty. 

      - Jesteś przekonana, że to dobry pomysł? 

      - Najlepszy, jaki miałam już od bardzo dawna, Hilton. Chwila ciszy. 

      - Powiedzieli, że wszystko poszło dobrze, Angie. Z leczeniem. Ale chcieli, 
      żebyś została. 

      - Potrzebny mi tydzień - odparła. - Jeden tydzień. Siedem dni. Sama. 




      Po trzeciej nocy spędzonej w domu obudziła się o świcie, zrobiła kawę, 
      ubrała się. Szerokie okno tarasu pokryła mgła kondensacji. Sen był po 
      prostu snem; jeśli przychodziły koszmary czy marzenia, nie pamiętała ich 
      rankiem. Ale było coś jeszcze: przyspieszenie, niemal zawrót głowy. Stała 
      w kuchni, czując przez grube skarpety chłód ceramicznej podłogi. Oburącz 
      ściskała gorący kubek. 

      To tam... Wyciągnęła ręce, unosząc kubek jak puchar, gestem jednocześnie 
      instynktownym i ironicznym. 

      To już trzy lata, odkąd dosiadał jej loa; trzy lata, odkąd ją w ogóle 
      dotknęli. Ale teraz? 

      Legba? Czy ktoś inny? 

      Poczucie obecności rozwiało się nagle. Zbyt pospiesznie odstawiła kubek - 
      kawa chlapnęła jej na palce. Pobiegła szukać butów i płaszcza. Zielone 
      gumowce z szafki i ciężka, niebieska górska kurtka, której nie pamiętała. 
      Za duża, żeby mogła należeć do Bobby'ego. Wyszła z domu na schody, 
      ignorując brzęczenie wirnika małego dorniera, który wzniósł się za nią jak 
      cierpliwa ważka. Patrzyła na południe, wzdłuż szeregu domków plażowych, 
      łamanej linii dachów przypominającej barrio w Rio. A potem skierowała się 
      na południe, w stronę Kolonii. 




      Tą, która przybyła, okazała się Mamman Brigitte albo Grande Brigitte. 
      Niektórzy uważają ją za żonę barona Samedi, inni nazywają "najstarszą z 
      umarłych". 

      Po lewej ręce Angie wyrosła senna architektura Kolonii: burza formy i ego. 
      Delikatne, oplecione neonami repliki Wież Watta wznosiły się obok 
      neobrutalistycznych bunkrów okrytych spiżowymi płaskorzeźbami. 

      Mijała ściany zwierciadeł, odbijające poranne kłęby nadatlantyckich chmur. 


      W ciągu ostatnich trzech lat zdarzały się chwile, kiedy czuła się, jakby 
      miała przekroczyć czy też powrócić zza cienkiej linii, subtelnej granicy 
      wiary, i odkryć, że czas z loa był tylko snem. Albo że - co najwyżej - 
      byli tylko zakaźnymi ogniskami rezonansu kulturowego, pozostałością po 
      tygodniach spędzonych w New Jersey, w oumphor Beauvoira. 

      Była gotowa spojrzeć innymi oczami: żadnych bogów, żadnych Jeźdźców. 

      Szła dalej, czerpiąc spokój z fali przyboju, z jednej wiecznej chwili 
      czasu plaży, jej teraz-i-zawsze. 

      Ojciec umarł siedem lat temu, a zapis jego życia powiedział jej o nim 
      niewiele. Tyle, że służył komuś lub czemuś, że zapłatą była wiedza, ona 
      zaś miała być złożoną temu czemuś ofiarą. 

      Czasami czuła się tak, jakby przeżyła trzy różne życia, każde oddzielone 
      od innych barierą, której nie potrafiła nazwać. I nie miała nadziei na 
      zespolenie. 

      Pierwsze były dziecięce wspomnienia z kompleksu Maasa, wyrytego w 
      arizońskim płaskowyżu, gdzie obejmowała kamienną balustradę i, stojąc 
      twarzą do wiatru, wyobrażała sobie, że cała równina jest jej okrętem, że 
      może skierować go ku barwom zachodu słońca za górami. Później odleciała 
      stamtąd, czując w gardle ucisk lęku. Nie umiała już sobie przypomnieć 
      ostatniego spojrzenia na twarz ojca. Ale musiała wtedy siedzieć w fotelu 
      motolotni; inne samolociki stały zacumowane na wietrze jak szereg barwnych 
      motyli. Tamtej nocy dobiegło końca jej pierwsze życie... i życie jej ojca. 


      Drugie życie było krótkie, szybkie i bardzo niezwykłe. Człowiek nazwiskiem 
      Tumer zabrał ją z Arizony i zostawił z Bobbym, Beauvoirem i resztą. Słabo 
      pamiętała Tumera; tyle tylko, że był wysoki, miał twarde mięśnie i oczy 
      ściganej zwierzyny. Zawiózł ją do Nowego Jorku. Stamtąd Beauvoir zabrał ją 
      i Bobby'ego do New Jersey. Tam, na pięćdziesiątym drugim piętrze wieżowca, 
      uczył ją rozumieć jej sny. Te sny są rzeczywiste, tłumaczył, a jego 
      brązowa twarz lśniła od potu. Nauczył ją, że wszystkie sny sięgają do 
      wspólnego morza i pokazał, w jaki sposób jej są inne i takie same 
      równocześnie. Ty jedna żeglujesz, po dawnym morzu i po nowym. 

      W New Jersey dosiadali jej bogowie. 

      Nauczyła się całkowitego oddania Jeźdźcom. Widziała, jak loa Linglessou 
      wchodzi w Beauvoira w oumphor, widziała jego stopy rozrzucające diagramy 
      wykreślone białą mączką. W New Jersey poznała bogów. I miłość. 

      Loa dosiadał jej, kiedy wyruszyła z Bobbym budować swoje trzecie, obecne 
      życie. Pasowali do siebie: Angie i Bobby, zrodzeni z próżni; Angie z 
      czystego, jasnego królestwa Maas Biolabs, Bobby z nudy Barrytown... 

      Grande Brigitte dotknęła jej bez ostrzeżenia. Angie potknęła się, niemal 
      osunęła na kolana w falę, a szum morza został wessany w mroczny pejzaż, 
      który nagle się przed nią otworzył: bielone mury cmentarza, nagrobki, 
      wierzby. Świece. 

      Pod najstarszą wierzbą mnóstwo świec, skręcone korzenie białe od wosku. 

      Poznaj mnie, dziecko. 

      I Angie wyczuła ją tam, od razu, i wiedziała, kim ona jest: Mamman 
      Brigitte, Mademoiselle Brigitte, najstarsza z umarłych. 

      Nie posiadam wyznawców, dziecko, ani własnego ołtarza. 

      Nagle szła przed siebie, ku jasnym płomykom świec. W uszach coś brzęczało, 
      jakby wierzba kryła ogromny pszczeli ul. 

      Moją krwią jest zemsta. 

      Angie wspomniała Bermudy i noc huraganu. Ona i Bobby dotarli do oka. 
      Grande Brigitte była właśnie taka: cisza, poczucie ucisku, niewyobrażalne 
      moce powstrzymane na jedną chwilę. Pod wierzbą nie zobaczyła niczego - 
      tylko świece. 

      - Loa... Nie mogę ich przywołać. Czułam coś... Zaczęłam szukać... 

      Zostałaś wezwana do mego reposoir. Posłuchaj mnie. Twój ojciec wykreślił 
      vévés w twojej głowie. Wyrysowałje w ciele, które nie było ciałem. Byłaś 
      poświecona Ezili Freda. Legba poprowadził cię w świat, byś służyła jego 
      celom. Ale posłano ci truciznę, dziecko, coup-poudre... 

      Zaczęła krwawić z nosa. 

      - Truciznę? 

      Vévés twojego ojca zostały przekształcone, częściowo usunięte, wykreślone 
      na nowo. Chociaż przestałaś się zatruwać. Jeźdźcy wciąż nie potrafili do 
      ciebie dotrzeć. Ja należę do innego rzędu. 

      Poczuła straszliwy ból głowy, krew zadudniła w skroniach... 

      - Proszę... 

      Wysłuchaj mnie. Masz wrogów. Spiskują przeciwko tobie. A stawka w tej grze 
      jest wielka. Strzeż się trucizny, dziecko! 

      - Proszę cię! Pomóż mi! Wytłumacz... 

      Nie możesz tu zostać. To śmierć. 

      Angie uklękła na piasku, wśród szumu fal, oślepiona słońcem. Dwa metry 
      przed nią dornier kołysał się nerwowo. Ból rozpłynął się natychmiast. 
      Wytarła zakrwawione ręce o rękawy kurtki. Zabrzęczał i przesunął się 
      zestaw kamer zdalnie sterowanej zabawki. 

      - Nic mi nie jest - wykrztusiła. - Krwotok z nosa. Zwyczajny krwotok... - 
      Dornier skoczył do przodu, potem się cofnął. - Zaraz wracam do domu. Nic 
      mi nie jest. 

      Wzniósł się płynnie i zniknął z pola widzenia. 

      Angie objęła się ramionami. Drżała. 

      Nie, nie pokazuj im. Będą wiedzieć, ze coś się stało, ale nie Zgadną co. 

      Wstała z wysiłkiem, zawróciła, ruszyła wzdłuż plaży drogą, którą tu 
      przyszła. Idąc, badała kieszenie kurtki, szukając chusteczki, 
      czegokolwiek, żeby zetrzeć krew z twarzy. Palce dotknęły rogu małego, 
      płaskiego pakietu. Natychmiast wiedziała, co to jest. Zatrzymała się 
      drżąca. Narkotyk. To niemożliwe. Ale jednak. Kto? 

      Odwróciła się i patrzyła na dorniera, póki nie odpłynął na bok. 

      Pakiet. Wystarczyłby na miesiąc. 

      Coup-poudre. 

      Strzeż się trucizny, dziecko. 




      4
      Włam


      Mona śniła, że tańczy w klatce jakiegoś baru w Cleveland, naga w kolumnie 
      ostrego błękitnego światła, a twarze skierowane ku niej poprzez zasłonę 
      dymu chwytają białkami oczu odrobinę błękitu. Wszystkie one miały taki 
      wyraz, jak zawsze twarze mężczyzn, kiedy obserwują taniec: wpatrzeni 
      czujnie, a jednocześnie zamknięci w sobie na głucho, tak że oczy niczego 
      nie zdradzają, a same oblicza - mimo potu - mogłyby być wykute z czegoś, 
      co tylko wygląda na ciało. 

      Zresztą nie obchodziło jej, jak wyglądają. Nie wtedy, kiedy była w klatce, 
      rozgrzana, podniecona, w rytmie, trzy piosenki na serię, a mag dopiero 
      zaczynał ją unosić, nowa energia podrywała na palce... 

      Jeden z nich złapał ją za kostkę. 

      Próbowała krzyknąć, ale nie mogła, nie od razu, a kiedy w końcu się udało, 
      miała uczucie, że coś rozerwało się wewnątrz niej, w rozdartym na strzępy 
      słupie błękitnego światła... Ale dłoń pozostała, dłoń nadal ściskała ją w 
      kostce. Poderwała się z łóżka jak lalka na sprężynie, walcząc z ciemnością 
      i paznokciami odgarniając włosy z czoła. 

      - Co się stało, mała? 

      Drugą dłoń oparł jej na czole i pchnął na plecy, w gorące zagłębienie 
      poduszki. 

      - Sen... - Wciąż czuła jego rękę i miała ochotę krzyczeć. - Masz 
      papierosa, Eddy? 

      Dłoń cofnęła się. Pstryknięcie, błysk zapalniczki, powierzchnie jego 
      twarzy wynurzające się z ciemności, kiedy przypalał. Podał jej. Usiadła 
      szybko i podciągnęła pod brodę kolana, okryte wojskowym kocem jak 
      namiotem. Nie chciała, żeby ktokolwiek jej teraz dotykał. 

      Pęknięta noga znalezionego na śmietniku plastikowego krzesła trzasnęła 
      ostrzegawczo, kiedy oparł się i zapalił papierosa dla siebie. Złam się, 
      pomyślała. Spadnie na tytek, rozzłości się i przyłoży mi parę razy. 
      Przynajmniej było ciemno i nie musiała patrzeć na włam. Najgorzej było, 
      gdy budziła się z bólem głowy, zbyt cierpiąca, żeby się ruszyć, a 
      poprzedniej nocy wracała na haju i zapomniała przykleić czarną płachtę 
      folii. Wtedy ostre słońce ukazywało jej wszystkie szczegóły i ogrzewało 
      powietrze tak, że muchy ruszały do lotu. 

      Nikt jej nigdy tak nie złapał, nie w Cleveland; ktoś na tyle ogłupiały, by 
      sięgnąć przez to pole, i tak musiał być zbyt pijany, żeby się ruszyć, może 
      nawet żeby oddychać. Żaden numer też jej tak nie łapał, chyba że wcześniej 
      załatwił to z Eddym, zapłacił ekstra, ale to było tylko udawanie. 

      Jakkolwiek chcieli to robić, zawsze był to rodzaj rytuału, więc miała 
      uczucie, że dzieje się poza normalnym życiem. Lubiła patrzeć, jak się 
      zatracają. To było najciekawsze, bo naprawdę byli wtedy zagubieni, całkiem 
      bezradni... Czasem tylko na ułamek sekundy, ale tak, jakby wcale ich tam 
      nie było. 

      - Eddy, ja chyba zwariuję, jeśli będę musiała tu sypiać. Zdarzało się, że 
      bił ją za mniejsze drobiazgi, więc spuściła głowę na kolana pod kocem i 
      czekała. 

      - Pewno... - mruknął. - Wolałabyś wrócić na farmę zębaczy? Z powrotem do 
      Cleveland? 

      - Po prostu nie mogę już tego znieść... 

      - Jutro. 

      - Co jutro? 

      - Za szybko dla ciebie? Jutro wieczorem, pieprzonym prywatnym odrzutowcem? 
      Prosto do Nowego Jorku? Czy wtedy przestaniesz mi posuwać te bzdury? 

      - Proszę de, skarbie... - Wyciągnęła do niego rękę. - Możemy pojechać 
      pociągiem. 

      Odepchnął jej dłoń. 

      - Masz nasrane w głowie. 

      Gdyby narzekała dalej, gdyby poskarżyła się na włam, powiedziała 
      cokolwiek, co by sugerowało, że nic mu się nie udaje, że wszystkie jego 
      wielkie interesy to bzdura, to by zaczął. Wiedziała, że by zaczął. Jak 
      wtedy, kiedy wrzeszczała, że ma dość robactwa, dość karaluchów, tych, 
      które nazywają palmowymi. Ale to tylko dlatego, że co drugi był mutantem. 
      Ktoś próbował je usunąć czymś, co rozpieprzyło im DNA; wszędzie widziała 
      te pokręcone, zdychające karaluchy, mające za dużo albo za mało nóg i 
      głów... A jeden wyglądał, Jakby połknął krucyfiks czy coś takiego; 
      grzbiet, skorupa, czy co tam one mają, była tak zniekształcona, że rzygać 
      jej się chciało od patrzenia. 

      - Skarbie - powiedziała, starając się złagodzić ton. - Nic nie poradzę, 
      ten lokal mnie wykańcza... 

      - Hooky Green - przerwał jej, jakby wcale nie słyszał. - Byłem u Hooky'ego 
      Greena i spotkałem ważnego faceta. Wybrał mnie, wiesz? Chłop umie 
      rozpoznać prawdziwy talent. - Niemal czuła jego uśmiech w ciemności. - Z 
      Londynu. W Anglii. Łowca talentów. Zachodzę do Hooky'ego, a on od razu: 
      "Ty, chłopie!" 

      - Jakiś numer? 

      Lokal Hooky'ego Greena to miejsce, gdzie - jak ostatnio uznał Eddy - coś 
      się dzieje. Na trzydziestym trzecim piętrze szklanego wieżowca, gdzie 
      wyburzyli prawie wszystkie ściany wewnętrzne, mieli chyba hektar parkietu. 
      Eddy przestał tam chodzić, kiedy się okazało, że nikt nie zwraca na niego 
      dostatecznej uwagi. Mona nigdy nie widziała samego Hooky'ego, "twardego 
      Hooky'ego", byłego gracza w football, właściciela lokalu. Ale świetnie się 
      tam tańczyło. 

      - Czy ty mnie słuchasz, do cholery? Numer? Guzik. To jest gość, ma 
      kontakty, ma wejścia i pchnie mnie w górę. I wiesz co? Zabiorę cię ze 
      sobą. 

      - Ale czego on chce? 

      - Aktorki. Czegoś w rodzaju aktorki. I sprytnego chłopaka, który dostarczy 
      ją na miejsce i przypilnuje. 

      - Aktorki? Na miejsce? Co za miejsce? 

      Słyszała, jak rozpina kurtkę. Coś upadło na łóżko, przy jej stopach. 

      - Dwa tauzeny. 

      Jezu! Może to jednak nie żart? Ale jeśli nie, to czym to jest, do diabła? 

      - Ile dzisiaj wyrwałaś, Mona? 

      - Dziewięćdziesiąt. 

      Tak naprawdę to sto dwadzieścia, ale uznała, że ostatni numer był w 
      nadgodzinach. Zwykle za bardzo się bała, żeby się nie przyznać, ale 
      potrzebowała tych pieniędzy na maga. 

      - Zatrzymaj sobie. Kup jakieś ciuchy. Ale nie takie jak do pracy. Nikt nie 
      chce, żeby twój tyłeczek wisiał na wierzchu. Nie w tej trasie. 

      - Kiedy? 

      - Jutro. Mówiłem przecież. Możesz ucałować ten lokal na do widzenia. 

      Kiedy to powiedział, miała ochotę wstrzymać oddech. 

      Krzesło zatrzeszczało znowu. 

      - Dziewięćdziesiąt, tak? 

      - Tak. 

      - Opowiedz. 

      - Eddy, jestem taka zmęczona... 

      - Nie - oświadczył. 

      Ale wcale nie chciał prawdy ani niczego do niej podobnego. Chciał 
      historii, której sam ją nauczył. Nie zależało mu na tym, o czym mówią (a 
      większość koniecznie chciała o czymś opowiedzieć i zwykle opowiadali). Ani 
      na tym, jak w końcu pytali ją o wyniki badań krwi. I jak co drugi rzucał 
      ten sam dowcip, że czego nie mogą wyleczyć, temu potrafią wymusić 
      reemisję. Ani nawet czego sobie życzyli w łóżku. 

      Eddy chciał słuchać o tym wielkim facecie, który traktował ją tak, jakby 
      się wcale nie liczyła. Musiała tylko uważać, żeby w tej opowieści numer 
      nie wydał się za brutalny, bo wtedy powinien płacić więcej, niż naprawdę 
      zarobiła. Najważniejsze, że ten wymyślony numer miał ją traktować, jakby 
      była wypożyczonym na pół godziny elementem sprzętu. Owszem, wielu było 
      takich, ale ci zwykle wydawali pieniądze w salonach kukiełek albo 
      przeżywali swoje na stymie. Do Mony trafiali ci, którzy chcieli pogadać, 
      którzy potem próbowali jej postawić sandwicza. To może być paskudne w 
      pewnym sensie, ale nie w takim, na jakim zależało Eddy'emu. Zresztą Eddy 
      chciał jeszcze, żeby mu opowiadała, jak to wcale jej się nie podobało, ale 
      nagle odkryła, że jednak tego chce. Chce jak diabli. 

      Wyciągnęła rękę w ciemności i dotknęła koperty wypchanej banknotami. 

      Krzesło zatrzeszczało. 

      Więc zaczęła mówić, jak to wychodziła z Taniochy i tam ją wyłapał: taki 
      wielki facet, zapytał tylko ile, a ona trochę się zawstydziła, ale 
      powiedziała, a on na to, że w porządku. Wsiedli do jego samochodu, starego 
      i wielkiego, pachniał wilgocią (dołączała drobne szczegóły zapamiętane z 
      Cleveland), a on od razu rzucił ją na siedzenie... 

      - Przed Taniochą? 

      - Na tyłach. 

      Eddy nigdy jej nie zarzucił, że zmyśla. Chociaż wiedziała, że sam jakoś 
      nauczył ją głównego wątku tej opowieści, zawsze właściwie takiej samej. 
      Zanim wielki facet podciągnął jej spódniczkę (tę czarną, dodała; i miałam 
      białe długie buty) i spuścił spodnie, Eddy zdjął już dżinsy - usłyszała 
      brzęk klamry pasa. Kiedy wsunął się obok niej do łóżka, zastanowiła się, 
      czy opisywana pozycja jest w ogóle fizycznie możliwa. Ale mówiła dalej. W 
      końcu na Eddy'ego to działało. Pamiętała, żeby zaznaczyć, jak ją bolało, 
      kiedy w nią wszedł, chociaż była już porządnie wilgotna. I o tym, jak 
      trzymał ją za nadgarstki, chociaż wtedy trochę jej się pomieszało, jak to 
      powinno wyglądać. Tyle tylko, że tyłek powinien jej sterczeć w powietrzu. 
      Eddy zaczął ją dotykać, gładzić piersi i brzuch, więc od fizycznej 
      brutalności ruchów numeru przeszła do tego, co czuła. 

      W zasadzie powinna czuć się tak, jak się nigdy nie czuła. Wiedziała, że są 
      takie chwile, kiedy robienie tego trochę boli, ale dalej jest przyjemne. 
      Ale nie o to chodziło. Eddy chciał słyszeć, że bardzo ją bolało i wcale 
      nie było przyjemne, ale i tak jej się podobało. Dla Mony nie miało to 
      sensu, ale nauczyła się opowiadać to, co chciał słyszeć. 

      Dlatego, że to naprawdę działało. Eddy przetoczył się z kocem zwiniętym na 
      plecach i wsunął się między jej nogi. Na pewno widział to wszystko w 
      myślach, jak film rysunkowy, a równocześnie sam był tym obcym facetem. 
      Przytrzymywał jej przeguby nad głową, tak jak lubił. 

      A kiedy skończył, kiedy zwinął się na bok i zasnął, Mona leżała nieruchomo 
      w stęchłej ciemności, a w myślach podziwiała marzenie o wyjeździe - jasne 
      i piękne. 

      I błagam, niech to będzie prawda. 




      5
      Portobello


      Kumiko obudziła się w ogromnym łóżku i leżała nieruchomo, nasłuchując. 
      Dobiegał tu cichy, nieustający pomruk ulicznego ruchu. 

      W pokoju było zimno; niby płaszcz naciągnęła na siebie różową kołdrę i 
      wstała. Małe okienka zdobił ornament ze szronu. Podeszła do wanny i 
      pchnęła jedno ze złoconych skrzydeł łabędzia. Ptak kaszlnął, zabulgotał i 
      popłynęła woda. Wciąż otulona kołdrą otworzyła walizki i zaczęła szykować 
      ubiór na ten dzień; wybrane elementy układała na łóżku. 

      Kiedy kąpiel była gotowa, pozwoliła kołdrze zsunąć się na podłogę, 
      wstąpiła na marmurowy parapet i spokojnie zanurzyła się w boleśnie gorącą 
      wodę. Para wodna roztopiła szron, po szybach ściekały teraz krople wody. 
      Zastanowiła się, czy we wszystkich brytyjskich sypialniach są takie wanny? 
      Metodycznie myła się francuskim mydłem, potem wstała i dokładnie spłukała 
      z siebie pianę. Owinięta wielkim czarnym ręcznikiem, po chwili poszukiwań 
      znalazła umywalkę, toaletę i bidet. Były schowane w małej komórce o 
      ścianach wyłożonych ciemnym fornirem, która kiedyś mogła służyć za szafę. 

      Teatralny z wyglądu telefon zadzwonił dwa razy. 

      - Tak? 

      - Tu Petal. Masz ochotę na śniadanie? Jest tu Roger. Bardzo chciałby cię 
      poznać. 

      - Dziękuję - odparła. - Właśnie się ubieram. 

      Wciągnęła swoje najlepsze, najluźniejsze skórzane spodnie i wyszukała 
      włochaty sweter, tak wielki, że pasowałby chyba na Petala. Kiedy sięgnęła 
      do torebki po kosmetyki, zauważyła aparat Maas-Neotek. Odruchowo zacisnęła 
      na nim palce. Nie zamierzała go przywoływać, ale dotyk wystarczył: stanął 
      przed nią, komicznie wyciągając szyję, i przyglądał się lustrzanym płytkom 
      na niskim suficie. 

      - Jak przypuszczam, nie znajdujemy się w Dorchester? 

      - Ja tu zadaję pytania - odparła. - Co to za miejsce? 

      - Sypialnia - wyjaśnił. - Kogoś o wątpliwym guście. 

      - Odpowiedz na pytanie. 

      - No cóż - mruknął, zbadawszy łóżko i wannę. - Sądząc po wystroju, mógłby 
      to być dom schadzek. Mam dostęp do historycznych danych większości 
      budynków w Londynie, ale w tym nie ma nic godnego uwagi. Zbudowany w roku 
      1848. Klasyczny przykład dominującego stylu wiktoriańskiego. Dzielnica 
      kosztowna, ale nie modna, popularna wśród pewnego rodzaju prawników. 

      Wzruszył ramionami. Przez jego lśniące jeździeckie buty widziała krawędź 
      łóżka. 

      Wrzuciła aparat do torebki i zniknął. 




      Bez kłopotów poradziła sobie z windą. Kiedy znalazła się już w białym 
      foyer, podążyła za dźwiękiem głosów. Wzdłuż korytarza. Za róg. 

      - Dzień dobry - powiedział Petal, zdejmując srebrną pokrywę z półmiska. 
      Uniosła się para. - Oto jest nieuchwytny pan Swain, dla ciebie Roger, a 
      oto twoje śniadanie. 

      - Dzień dobry - rzekł mężczyzna. 

      Podszedł, wyciągając rękę. Jasne oczy na wąskiej twarzy o wyraźnych 
      rysach. Proste, mysiej barwy włosy, zaczesane ukośnie na czole. Kumiko nie 
      potrafiła odgadnąć jego wieku, ale pod oczami dostrzegła głębokie 
      zmarszczki. Był wysoki, miał ramiona i muskuły atlety. 

      - Witamy w Londynie. - Ujął jej dłoń, ścisnął, wypuścił. 

      - Bardzo mi miło. 

      Nosił koszulę bez kołnierzyka: cieniutkie czerwone paski na 
      jasnoniebieskim tle, mankiety spięte gładkimi owalami matowego złota; 
      rozpięta pod szyją, ukazywała ciemny trójkąt tatuowanej skóry. 

      - Rozmawiałem rano z twoim ojcem. Powiedziałem, że dotarłaś bezpiecznie. 

      - Jest pan człowiekiem wysokiej rangi. Zmrużył jasne oczy. 

      - Słucham? 

      - Smoki. 

      Petal parsknął śmiechem. 

      - Pozwólcie jej coś zjeść - odezwał się ktoś inny: głos kobiety. 

      Kumiko odwróciła się i zobaczyła szczupłą, ciemną sylwetkę na tle 
      wysokiego okna; dalej, za szybą, śnieg zasypał otoczony murem ogród. 
      Srebrne szkła, kryjące oczy kobiety, odbijały pokój i obecnych. 

      - To nasz kolejny gość - wyjaśnił Petal. 

      - Sally - przedstawiła się kobieta. - Sally Shears. Jedz, skarbie. Jeśli 
      nudzisz się tak samo jak ja, to pewnie chętnie pójdziesz na spacer. - 
      Uniosła rękę do okularów, jakby chciała je zdjąć. 

      - Portobello Road jest o parę przecznic stąd. Przyda mi się trochę 
      świeżego powietrza. 

      Lustrzane okulary nie miały ramek. 

      - Jak myślisz, Roger... - Petal nakładał ze srebrnego półmiska plastry 
      bekonu. - Czy Kumiko będzie bezpieczna z naszą Sally? 

      - Bezpieczniejsza ode mnie, biorąc pod uwagę, w jakim Sally jest nastroju 
      - odparł Swain. - Obawiam się, że niewiele może cię tu zaciekawić - 
      zwrócił się do Kumiko, prowadząc ją do stołu. 

      - Ale postaramy się, żeby ci było możliwie wygodnie. I pokażemy kawałek 
      miasta. Chociaż to jednak nie Tokio. 

      - Przynajmniej jeszcze nie - dodał Petal, ale Swain chyba nie usłyszał. 

      - Dziękuję - powiedziała Kumiko, gdy Swain odsunął dla niej krzesło. 

      - To zaszczyt - zapewnił. - Nasz szacunek dla twojego ojca... 

      - Spokojnie - przerwała kobieta. - Jest za młoda na takie bzdury. Oszczędź 
      nam tego. 

      - Sally jest w złym humorze - stwierdził Petal i na talerzu Kumiko ułożył 
      sadzone jajko. 

      Humor Sally Shears, jak się okazało, był raczej z trudem powstrzymywaną 
      wściekłością, furią widoczną w każdym jej kroku, w gniewnym stuku czarnych 
      obcasów na oblodzonym chodniku. 

      Kumiko musiała podbiegać, żeby nie zostać w tyle. Kobieta maszerowała 
      ulicą, oddalając się od domu Swaina, a jej okulary błyskały zimno w 
      bezkierunkowym świetle zimowego słońca. Miała na sobie wąskie spodnie z 
      ciemnobrązowego zamszu i obszerną czarną kurtkę z podniesionym kołnierzem. 
      Kosztowne ubranie. Z czarnymi, krótkimi włosami można ją było wziąć za 
      chłopca. 

      Po raz pierwszy od wyjazdu z Tokio Kumiko poczuła lęk. 

      Energia uwięziona w tej kobiecie była niemal dotykalna: węzeł gniewu, 
      który lada chwila może się rozwiązać. 

      Kumiko wsunęła dłoń do torebki i ścisnęła Maas-Neotek. Colin natychmiast 
      znalazł się przy niej; maszerował raźnie z rękami w kieszeniach kurtki. 
      Buty nie zostawiały śladów na brudnym śniegu. Wypuściła aparat i zniknął, 
      ale poczuła się pewniej. Nie musi się obawiać, że zgubi Sally Shears, 
      której trudno dotrzymać kroku; duch z pewnością doprowadzi ją z powrotem 
      do Swaina. A jeśli jej ucieknę, pomyślała, on mi pomoże. Kobieta 
      przeskoczyła przez ulicę na skrzyżowaniu, odruchowo usuwając Kumiko z 
      drogi szerokiej czarnej taksówki hondy. Zdołała jakoś kopnąć w błotnik, 
      gdy wóz przejeżdżał obok. 

      - Pijesz? - zapytała, ściskając Kumiko za przedramię. 

      Kumiko pokręciła głową. 

      - Proszę... Ręka mnie boli. 

      Sally rozluźniła uchwyt. Przez drzwi z ozdobnego matowego szkła wciągnęła 
      Kumiko w hałas i ciepło, rodzaj zatłoczonej nory obitej ciemnym drewnem i 
      wytartym brązowym pluszem. 

      Po chwili siedziały już naprzeciw siebie przy stoliku. Na marmurowym 
      blacie stała popielniczka Bassa, kufel ciemnego piwa, szklaneczka po 
      whisky, którą Sally opróżniła w drodze z baru, i szklanka soku ze świeżych 
      pomarańczy. 

      Kumiko zauważyła, że lustrzane szkła bez śladu spojenia stykają się z 
      bladą skórą. 

      Sally ujęła pustą szklaneczkę, przechyliła, nie podnosząc ze stołu, i 
      przyjrzała się krytycznie Kumiko. 

      - Spotkałam kiedyś twojego ojca - oznajmiła. - Wtedy nie zaszedł jeszcze 
      tak wysoko. - Odstawiła szklaneczkę i sięgnęła po kufel. - Swain mówi, że 
      jesteś w połowie gaijin. Mówi, że twoja matka była Dunką. - Wypiła łyk. - 
      Nie wyglądasz na to. 

      - Kazała zmienić mi oczy. 

      - Do twarzy ci z takimi. 

      - Dziękuję. A twoje okulary - odparła odruchowo - są bardzo eleganckie. 

      Sally wzruszyła ramionami. 

      - Twój Staruszek pokazał ci już kiedyś Chibę? Kumiko pokręciła głową. 

      - Sprytnie. Na jego miejscu też bym ci nie pokazywała. - Wypiła jeszcze 
      trochę. Jej paznokcie, wyraźnie akrylowe, miały kolor i połysk macicy 
      perłowej. - Powiedzieli mi o twojej matce. 

      Kumiko spuściła wzrok. Twarz jej płonęła. 

      - Nie z tego powodu się tu znalazłaś. Wiesz o tym? To nie przez nią 
      odesłał cię do Swaina. Trwa wojna. Chyba odkąd się urodziłam, nie było 
      wewnętrznych walk na wyższych poziomach Yakuza; teraz wybuchły. - 
      Odstawiony z rozmachem pusty kufel stuknął o blat. - Nie mógł cię tam 
      trzymać. Zbyt łatwo byłoby do ciebie dotrzeć. Taki facet jak Swain jest 
      daleko poza mapą, przynajmniej zdaniem rywali Yanaki. Dlatego dostałaś 
      paszport na inne nazwisko, zgadza się? Swain ma dług wobec Yanaki. Więc 
      wszystko jest w porządku. Jasne? 

      Kumiko poczuła gorące łzy pod powiekami. 

      - No dobra. Nie wszystko jest w porządku. - Perłowe paznokcie zabębniły po 
      marmurze. - Więc ona się załatwiła, a u ciebie nie jest w porządku. 
      Czujesz się winna, tak? 

      Kumiko podniosła głowę i spojrzała w bliźniacze zwierciadła. 

      Przez Portobello sunęły tłumy turystów, jak w Shinjuku. Sally Shears 
      najpierw się uparła, żeby Kumiko wypiła swój sok, ciepły już i bez smaku, 
      a potem wyprowadziła ją na ulicę. Ciągnąc dziewczynkę za sobą, ruszyła 
      chodnikiem wzdłuż składanych metalowych stolików, gdzie na porwanych 
      aksamitnych zasłonach leżały tysiące przedmiotów ze srebra i kryształu, 
      mosiądzu i porcelany. Kumiko przypatrywała się, gdy szła za Sally obok 
      kolekcji plakietek koronacyjnych i kubków ze zmarszczonym Churchillem. 

      - To jest gomi - domyśliła się, kiedy przystanęły na skrzyżowaniu. 

      Śmieci. W Tokio rzeczy zużyte i bezużyteczne szły na śmietnik. Sally 
      uśmiechnęła się ponuro. 

      - To jest Anglia. Gomi są ważnym bogactwem naturalnym. Gomi i talent. Tego 
      właśnie teraz szukam. Talentu. 




      Talent nosił ciemnozielony garnitur i nieskazitelne zamszowe mokasyny. 
      Sally znalazła go w kolejnym pubie, o nazwie "Pod Różą i Koroną". 
      Przedstawiła go jako Ticka. Był tylko trochę wyższy od Kumiko i miał chyba 
      skrzywiony kręgosłup albo biodro, gdyż wyraźnie utykał, co jeszcze 
      zwiększało ogólne wrażenie asymetrii. Czarne włosy golił przy skórze z 
      tyłu i z boków, pozostawiając błyszczący kłąb loków nad czołem. 

      - Moja przyjaciółka z Japonii - przedstawiła Kumiko Sally. - I trzymaj 
      łapy przy sobie. 

      Tick uśmiechnął się blado i zaprowadził je do stolika. 

      - Jak interesy, Tick? 

      - Nieźle - odparł smętnie. - Jak emerytura? 

      Sally usiadła na obitej ławie, plecami do ściany. 

      - No wiesz - mruknęła. - Raz tak, raz siak. 

      Kumiko przyjrzała się jej uważnie: wściekłość wyparowała albo też została 
      bardzo fachowo ukryta. Usiadła i wsunęła dłoń do torebki. Colin 
      zmaterializował się na ławie obok Sally. 

      - Miło, że o mnie pomyślałaś. - Tick przysunął sobie krzesło. - Będzie już 
      ze dwa lata. 

      Uniósł brew i spojrzał na Kumiko. 

      - Jest w porządku. Znasz Swaina, Tick? 

      - Na szczęście tylko z reputacji. 

      Colin przysłuchiwał się ich rozmowie z rozbawieniem i fascynacją. Poruszał 
      głową w prawo i w lewo, jakby oglądał mecz tenisowy. Kumiko musiała sobie 
      przypominać, że tylko ona może go widzieć. 

      - Chcę, żebyś mu się przyjrzał. I żeby on o tym nie wiedział. Popatrzył na 
      nią. Cała lewa połowa twarzy ściągnęła się w wyraźnym, powolnym 
      mrugnięciu. 

      - No tak... - mruknął. - Nie wymagasz wiele... 

      - Niezła forsa, Tick. Najlepsza. 

      - Szukać czegoś konkretnego czy taka zwykła przepiórka? Ludzie wiedzą, że 
      to gruba ryba w wymuszaniu. Nie chciałbym chyba, żeby mnie złapał na swoim 
      terenie. 

      - Ale tam są pieniądze, Tick. 

      Dwa szybkie mrugnięcia. 

      - Roger mnie naciska, Tick. Ktoś naciska jego. Nie wiem, co na niego mają, 
      i nie obchodzi mnie to. Wystarczy mi to, co on ma na mnie. Chcę wiedzieć 
      kto, gdzie, kiedy. Podłącz się do wejścia i wyjścia. On się z kimś 
      kontaktuje, bo układ stale się zmienia. 

      - Poznam to, jeśli zobaczę? 

      - Po prostu rozejrzyj się, Tick. Zrób to dla mnie. 

      Znowu to konwulsyjne mrugnięcie. 

      - Niech ci będzie. Przelecimy się. - Nerwowo zabębnił palcami po brzegu 
      stolika. - Postawisz nam kolejkę? 

      Colin spojrzał przez stół na Kumiko i wzniósł oczy w górę. 




      - Nie rozumiem - oświadczyła Kumiko, idąc za Sally wzdłuż Portobello Road. 
      - Wplątałaś mnie w intrygę... 

      Sally podniosła kołnierz, chroniąc się przed wiatrem. 

      - A przecież mogę cię zdradzić. Spiskujesz przeciwko wspólnikowi mojego 
      ojca. Nie masz powodów, żeby mi ufać. 

      - Ani ty mnie, skarbie. Może należę do tych złych ludzi, o których tak się 
      martwi twój tatuś? 

      Kumiko rozważyła tę możliwość. 

      - A należysz? 

      - Nie. A jeśli ty jesteś szpiegiem Swaina, to ostatnio stał się bardziej 
      wyrafinowany. Jeśli szpiegujesz dla swojego starego, to może Tick nie jest 
      mi potrzebny. Ale skoro Yakuza za tym stoją, to jaki sens ma użycie Rogera 
      dla kamuflażu? 

      - Nie jestem szpiegiem. 

      - To zacznij być... dla siebie. Jeśli w Tokio padał deszcz, to teraz 
      wylądowałaś pod rynną. 

      - Ale dlaczego mnie w to mieszasz? 

      - Już jesteś wmieszana. Jesteś tutaj. Przestraszona? 

      - Nie - odparła Kumiko i umilkła, zastanawiając się, dlaczego miałoby to 
      być prawdą. 




      Później, po południu, sama na wyłożonym lustrami poddaszu Kumiko usiadła 
      na krawędzi łóżka i zdjęła mokre buty. Wyjęła z torebki Maas-Neotek. 

      - Kim oni byli? - zwróciła się do ducha, który przysiadł na brzegu 
      wielkiej wanny. 

      - Twoi przyjaciele z pubu? 

      - Tak. 

      - Przestępcami. Osobiście radziłbym ci lepiej dobierać sobie towarzystwo. 
      Kobieta to cudzoziemka. Północna Amerykanka. Mężczyzna pochodzi z Londynu. 
      East End. Najwyraźniej jest złodziejem danych. Nie mam dostępu do archiwów 
      policji, chyba że chodzi o przestępstwa interesujące z historycznego 
      punktu widzenia. 

      - Nie wiem, co mam robić... 

      - Odwróć aparat. 

      - Co? 

      - Na tylnej płycie zobaczysz taką półokrągłą szczelinę. Wsuń tam paznokieć 
      i przekręć. 

      Otworzyła się malutka klapka - mikroprzełączniki. 

      - Przełącznik A/B przerzuć na B. Użyj czegoś wąskiego, ale nie pióra 
      kulkowego. 

      - Czego? 

      - Długopisu. Tusz i kurz. Zakleja styki. Najlepsza byłaby wykałaczka. To 
      ustawi system na nagrywanie uruchamiane głosem. 

      - A potem? 

      - Schowaj aparat na dole. Jutro przesłuchamy nagranie. 




      6
      Światło poranka


      Ślizg spędził noc na kawałku nadgryzionej gąbki, pod stołem na dolnym 
      poziomie Fabryki, owinięty w szeleszczącą, cuchnącą wolnymi monomerami 
      płachtę bąbelkowej folii. Śnił o Kidzie Aftice, o jego wozie... W tych 
      snach stapiali się ze sobą i zębami Kida stawał się rząd małych 
      chromowanych czaszek. 

      Zbudził go zimny wiatr, plujący przez puste okna Fabryki pierwszym tej 
      zimy śniegiem. 

      Leżał potem i myślał o problemie z piłą Sędziego i dlaczego przegub się 
      wyłamuje, kiedy tylko próbuje rozciąć coś twardszego niż płyta wiórowa. 
      Początkowo plan tej ręki przewidywał sztuczne palce, każdy zakończony 
      miniaturową elektryczną piłą łańcuchową. Zarzucił jednak tę koncepcję. Z 
      kilku powodów. Elektryczność jakoś nie wydawała się zadowalająca; nie była 
      dostatecznie... fizyczna. Powietrze - to było rozwiązanie: wielkie 
      zbiorniki sprężonego powietrza... Albo silnik spalinowy, gdyby udało się 
      znaleźć części. W Psiej Samotni można było znaleźć części niemal do 
      wszystkiego, jeśli tylko człowiek grzebał dostatecznie długo. A gdyby 
      nawet nie, wokół Jersey istniało przynajmniej pół tuzina miasteczek z 
      całymi hektarami martwych maszyn. Tylko wybierać. 

      Wyczołgał się spod blatu, jak pelerynę ciągnąc za sobą przezroczysty koc 
      miniaturowych plastikowych poduszeczek. Pomyślał o człowieku na noszach w 
      swoim pokoju i o Cherry, która spała w jego łóżku. Jej kark nie 
      zesztywnieje. 

      Przeciągnął się i skrzywił. 

      Niedługo wraca Gentry. Trzeba będzie mu to wszystko wytłumaczyć. A Gentry 
      nie lubił towarzystwa ludzi. 




      Ptaszek zaparzył kawę w małym pomieszczeniu, służącym Fabryce jako 
      kuchnia. Na podłodze leżały popękane plastikowe płytki, a pod ścianą 
      błyszczał rząd zlewozmywaków z poszarzałej stali. Okna zasłaniały 
      półprzejrzyste płachty, wydymane wiatrem na przemian do wnętrza i na 
      zewnątrz; przepuszczały mleczny blask, w którym pomieszczenie wydawało się 
      jeszcze zimniejsze niż w rzeczywistości. 

      - Jak stoimy z wodą? - zapytał Ślizg, wchodząc do kuchni. 

      W ramach swoich obowiązków Ptaszek codziennie rano zaglądał do zbiorników 
      na dachu i wyławiał naniesione przez wiatr liście czy jakąś zdechłą wronę. 
      Potem sprawdzał szwy na filtrach i wpuszczał pięćdziesiąt litrów świeżej 
      wody, jeśli zapas się kończył. Prawie cały dzień trwało, nim pięćdziesiąt 
      litrów przesączyło się przez system do kolektora. To, że Ptaszek pilnował 
      tej roboty, było główną przyczyną, dla której Gentry go tolerował. Nie bez 
      znaczenia była też pewnie wstydliwość chłopaka. Ptaszek potrafił być 
      właściwie niewidzialny, przynajmniej jeśli chodzi o Gentry'ego. 

      - Mamy mnóstwo - zapewnił Ptaszek. 

      - Czy można tu jakoś wziąć prysznic? - spytała Cherry ze swego miejsca na 
      starej plastikowej skrzynce. Miała cienie pod oczami, jakby nie spała, ale 
      liszaj ukryła pod makijażem. 

      - Nie - odparł Ślizg. - Nie o tej porze roku. 

      - Tak sądziłam - oświadczyła ponuro Cherry, przygarbiona w swojej kolekcji 
      skórzanych kurtek. 

      Ślizg nalał sobie resztkę kawy i stanął przed dziewczyną. Pił powoli. 

      - Jakiś problem? - zapytała. 

      - Tak. Ty i ten gość na górze. Jakim cudem jesteś tutaj, na dole? 
      Skończyłaś dyżur czy co? 

      Z kieszeni zewnętrznej kurtki wyjęła sygnalizator. 

      - Kiedy coś się zmieni, to zacznie dzwonić. 

      - Dobrze spałaś? 

      - Tak. Dość dobrze. 

      - A ja nie. Powiedz mi. Cherry, jak długo pracujesz dla Kida Afriki? 

      - Jakiś tydzień. 

      - Naprawdę jesteś technikiem medycznym? 

      Wzruszyła ramionami. 

      - W przybliżeniu. Dostatecznie dokładnym, żeby się zająć Grafem. 

      - Grafem? 

      - Tak, Grafem. Kid raz go tak nazwał. 

      Ptaszek zadrżał. Nie popracował jeszcze swoimi fryzjerskimi narzędziami, 
      więc włosy sterczały mu na wszystkie strony. 

      - A jeśli... - Zastanowił się. - A jeśli on jest wampirem? Cherry 
      przyjrzała mu się zdziwiona. 

      - Zgłupiałeś? 

      Ptaszek z powagą pokręcił głową, szeroko otwierając oczy. 

      Cherry zerknęła na Ślizga. 

      - Czy twój kumpel ma równo pod sufitem? 

      - Nie ma wampirów - wyjaśnił Ptaszkowi Ślizg. - One nie są prawdziwe, 
      rozumiesz? Są tylko w stymach. Ten facet nie jest żadnym wampirem. Jasne? 

      Ptaszek przytaknął, choć wcale nie wydawał się przekonany. Wiatr napiął 
      plastikową płachtę, pełną mlecznego światła. 




      Próbował zabrać się do pracy przy Sędzi, ale Ptaszek znowu gdzieś zniknął, 
      a Ślizga wciąż dręczył obraz postaci na noszach. Było za zimno; musi 
      pociągnąć kabel spod dachu Fabryki, z terytorium Gentry'ego, i uruchomić 
      parę grzejników. To jednak oznaczało kłótnie z Gentrym o pobór mocy. A 
      prąd należał do Gentry'ego, ponieważ to on wiedział, jak wyssać go z 
      Agencji Energii Atomowej. 

      Ślizg siedział w Fabryce trzecią zimę, ale Gentry był tu już cztery lata, 
      nim Ślizg trafił w to miejsce. Kiedy razem urządzili mu poddasze, Ślizg 
      odziedziczył pokój, gdzie teraz umieścił Cherry i tego człowieka, którego 
      Kid Afrika nazwał podobno Grafem. Gentry uważał, że Fabryka należy do 
      niego, że on był tu pierwszy i zdobył prąd tak, żeby Agencja się nie 
      dowiedziała. Ale Ślizg robił sporo rzeczy, którymi Gentry sam by się nie 
      zajmował: na przykład pilnował, żeby nie brakło jedzenia albo naprawiał, 
      kiedy coś się zepsuło, kiedy zwarły się przewody albo zatkał filtr. To 
      właśnie Ślizg brał wtedy narzędzia i uruchamiał wszystko co trzeba. 

      Gentry nie lubił ludzi. Cale dnie spędzał ze swoimi dekami, organami F/X i 
      holoprojektorami. Wychodził, kiedy był głodny. Ślizg nie rozumiał, co 
      właściwie Gentry próbuje zrobić, ale zazdrościł mu tej wąsko zdefiniowanej 
      obsesji. Gentry'ego nic nie ruszało. Kid Afrika nie mógłby go zahaczyć, 
      ponieważ Gentry nie pojechalby do Atlantic City, nie wpadłby w takie gówno 
      i nie zaciągnął u Kida Afriki długu wdzięczności. 




      Bez pukania wszedł do swojego pokoju. Cherry gąbką myła facetowi pierś. 
      Miała białe, jednorazowe rękawiczki. Z pomieszczenia, w którym gotowali 
      jedzenie, przyniosła butanowy palnik. I jeszcze ciepłą wodę w metalowej 
      salaterce. 

      Zmusił się do spojrzenia na skurczoną twarz i obwisłe wargi rozchylone 
      akurat tak, by odsłonić pożółkłe zęby palacza. To była twarz z tłumu, 
      twarz z ulicy, twarz, jaką można zobaczyć w każdym barze. 

      Cherry obejrzała się na Ślizga. 

      Usiadł na krawędzi łóżka, na rozpiętym śpiworze. Rozłożyła go jak koc, a 
      naderwany koniec wcisnęła pod piankę. 

      - Musimy pogadać. Cherry. Wiesz o tym? 

      Wycisnęła gąbkę nad salaterką. 

      - Jak się wplątałaś w interesy Kida Afriki? 

      Schowała gąbkę do kosmetyczki, którą wsunęła do nylonowej torby z 
      poduszkowca Kida.Zauważył, że nie wykonuje żadnego zbędnego ruchu i nie 
      zastanawia się nad tym, co robi. 

      - Znasz taki lokal... nazywa się "U Moby Jane"? 

      - Nie. 

      - Zajazd przy międzystanowej. Miałam tam kumpla. Był szefem już z miesiąc, 
      kiedy się do niego wprowadziłam. Moby Jane... jest ogromna; siedzi na 
      tyłach w zbiorniku z dożylną kroplówką kokainy na ręku i jest obrzydliwa. 
      No więc, jak mówiłam, wprowadziłam się tam do mojego kumpla Spencera, 
      nowego szefa, bo miałam kłopoty z papierami w Cleveland i chwilowo nie 
      mogłam pracować. 

      - Jakie kłopoty? 

      - Normalne. Jasne? Mam opowiadać czy nie? Spencer wyjaśnił mi stan 
      właścicielki. I wcale mi nie zależało, żeby ktoś się dowiedział, że jestem 
      technikiem medycznym. Inaczej od razu by mi kazali zmieniać filtry w jej 
      zbiorniku i pompować rafinowaną kokę w dwieście kilo halucynującej 
      psychotyczki. Zrobili ze mnie kelnerkę, barmankę... Nie ma sprawy. Mieli 
      też niezłą muzykę. Bywało ostro, ale nikt mnie nie ruszał, bo wiedzieli, 
      że jestem ze Spencerem. Aż raz budzę się rano i Spencera nie ma. A potem 
      się okazuje, że zniknął z ich forsą. - Grubym tamponem ligniny osuszyła 
      śpiącemu pierś. - Trochę mi przyłożyli. - Spojrzała na Ślizga i wzruszyła 
      ramionami. - I powiedzieli, co zrobią: skują mi ręce na plecach, wsadzą do 
      zbiornika z Moby Jane, podkręcą jej kroplówkę na maksa i powiedzą, że mój 
      chłopak ją obrobił... - Rzuciła wilgotną ligninę do salaterki. - Zamknęli 
      mnie w komórce, żebym mogła jeszcze pomyśleć, zanim mnie załatwią. Ale 
      kiedy drzwi się otworzyły, stał tam Kid Afńka. Nigdy przedtem go nie 
      widziałam. "Panno Chesterfield", mówi, "mam powody przypuszczać, że do 
      niedawna była pani dyplomowanym technikiem medycznym". 

      - I złożył ci propozycję. 

      - Propozycję, akurat. Sprawdził moje papiery i od razu mnie zabrał. Nie 
      było ani żywej duszy, choć to sobota wieczorem. Wyszliśmy na parking, a 
      tam czekał już jego poduszkowiec z tymi czaszkami na masce, obok dwóch 
      wielkich czarnych facetów... Zresztą to mi odpowiadało, byle dalej od tego 
      zbiornika. 

      - Czy miał już tam naszego przyjaciela? 

      - Nie. - Ściągnęła rękawiczki. - Kazał mi się odwieźć do Cleveland, na 
      przedmieście. Duże, stare domy, ale trawniki zarośnięte i nierówne. 
      Weszliśmy do takiego, gdzie było sporo ochrony. Pewnie jego. Ten tutaj... 
      - podciągnęła niebieski śpiwór pod brodę śpiącego - ...leżał w sypialni. 
      Miałam od razu zaczynać. Kid obiecał, że dobrze mi zapłaci. 

      - I wiedziałaś, że przywiezie cię tutaj, do Samotni? 

      - Nie. I on chyba też nie wiedział. Coś się stało. Następnego dnia 
      przyszedł i powiedział, że wyjeżdżamy. Myślę, że czegoś się wystraszył. To 
      wtedy tak go nazwał: Graf. Był zły i chyba się bał. "Graf i jego pieprzony 
      LF", powiedział. 

      - Jego co? 

      - LF. 

      - Co to jest? 

      - Chyba to. - Wskazała bezkształtny szary pakiet umocowany nad głową 
      leżącego. 




      7
      Tam nie ma tam


      Wyobraziła sobie, że Swift czeka na nią na tarasie, ubrany w tweedy, które 
      preferował podczas zimy w LA: kamizelkę i marynarkę nie dopasowane do 
      siebie, w jodełkę i pepitkę, ale wszystko tkane z tej samej wełny, a w 
      dodatku pewnie z tej samej owcy na tej samej łące. Cały jego wygląd 
      projektował w Londynie specjalny komitet w pokoiku nad sklepem przy Floral 
      Street, którego nigdy nie widziała. Robili mu koszule w paski, sprowadzali 
      bawełnę od Charveta w Paryżu, projektowali krawaty, zamawiali jedwab w 
      Osace i kazali haftować małe, dyskretne logo Sense/Netu. A mimo to zawsze 
      jakoś wyglądał, jakby to matka dobierała mu ubranie. 

      Taras był pusty. Dornier zawisł na moment, po czym odleciał do swego 
      gniazda. Wciąż czuła przy sobie obecność Mamman Brigitte. 

      Poszła do białej kuchni i starła z twarzy i rąk zaschniętą krew. Stając w 
      drzwiach salonu, miała wrażenie, że ogląda go po raz pierwszy. Jasna 
      podłoga, złocone ramy i aksamitna tapicerka krzeseł Ludwika XVI, 
      kubistyczny układ Valmiera. Jak garderoba Hiltona, pomyślała, dobrana 
      przez utalentowanych obcych. Idąc w stronę schodów, zostawiała na podłodze 
      ślady wilgotnego piasku. 

      Kelly Hickman, jej garderobiany, odwiedził dom, kiedy ona była w klinice. 
      Ułożył bagaż w głównej sypialni: dziewięć futerałów Hermesa, gładkich i 
      prostokątnych jak trumny z błyszczącej skóry. Jej rzeczy nigdy nie 
      składano; każdy fragment garderoby leżał rozprostowany między arkuszami 
      jedwabistej bibułki. 

      Stanęła w drzwiach, patrząc na puste łóżko i dziewięć skórzanych trumien. 

      Wyszła do łazienki: szklane tafle i białe ceramiczne kafelki. Otworzyła 
      jedną szafkę, potem drugą, ignorując równe szeregi przyborów toaletowych, 
      leków i kosmetyków. W trzeciej znalazła ładowarkę i foliowaną paczkę derm. 
      Pochyliła się, wpatrzona w szary plastik i japońskie logo; bała się tego 
      dotykać. Ładowarka wyglądała na nową, nie używaną. Angie była prawie 
      pewna, że jej nie kupowała, nie schowała w tej szafce. Wyjęła narkotyk z 
      kieszeni kurtki i obejrzała dokładnie. Obracała pakiet, a w hermetycznych 
      torebkach przesypywały się odmierzone dawki fioletowego proszku. 

      Zobaczyła siebie, jak układa pakiet na białej półce, umieszcza nad nim 
      ładowarkę, wyjmuje z bąbla jeden derm i wsuwa na miejsce. Zobaczyła 
      czerwony błysk diody, kiedy ładowarka pobiera swoją dawkę. Zobaczyła, jak 
      wyjmuje derm, niesie go na czubku palca wskazującego niby białą plastikową 
      pijawkę, a jego wewnętrzna, wilgotna powierzchnia lśni od mikroskopijnych 
      kropelek DMSO... 

      Odwróciła się, zrobiła trzy kroki i wrzuciła zapieczętowany pakiet do 
      muszli. Unosił się tam niby miniaturowa tratwa. Narkotyk pozostał idealnie 
      suchy. Idealnie. Drżącymi palcami odszukała nierdzewny pilnik do paznokci 
      i klęknęła na białych kafelkach. Musiała zamknąć oczy, gdy przytrzymywała 
      pakiet i wbijała czubek pilnika w linię zgrzewu. Przekręciła. Pilnik 
      brzęknął o posadzkę, kiedy wcisnęła dźwignię spłukiwania i dwie połówki 
      opróżnionego pakietu zniknęły w ścieku. Oparła czoło o chłodną emalię, 
      potem zmusiła się, żeby wstać, podejść do umywalki i starannie umyć ręce. 

      Ponieważ chciała... teraz naprawdę wiedziała, że chce... oblizać palce. 

      Później, wśród szarego popołudnia, znalazła w garażu pogiętą plastikową 
      skrzynkę, przeniosła ją do sypialni i zaczęła pakować pozostałe rzeczy 
      Bobby'ego. Nie było tego wiele: para skórzanych dżinsów, których nie 
      lubił, jakieś koszule, które odrzucił albo zapomniał, i dek 
      cyberprzestrzeni w dolnej szufladzie tekowego biurka. To był Ono-Sendai, 
      trochę lepsza zabawka. Leżał tam w plątaninie czarnych przewodów, obok 
      kompletu tanich trod stymowych i tłustej plastikowej tubki pasty 
      czyszczącej. 

      Pamiętała, jakiego deka używał, jaki ze sobą zabrał: szary, robiony na 
      zamówienie Bosaka, bez oznaczeń na klawiszach. To był dek kowboja; upierał 
      się, żeby wszędzie z nim jeździć, chociaż ciągle mieli kłopoty na cle. Po 
      co, zastanawiała się, kupił jeszcze to Ono-Sendai? I dlaczego je zostawił? 
      Usiadła na łóżku; wyjęła dek z szuflady i położyła sobie na kolanach. 

      Dawno temu, w Arizonie, ojciec ostrzegał ją przed włączaniem. "Nie 
      potrzebujesz tego", mówił. I nie potrzebowała: śniła cyberprzestrzeń, 
      jakby neonowe linie kratownicy czekały na nią pod powiekami. 

      Tam nie ma tam. Tego uczyli dzieci, kiedy tłumaczyli, co to jest 
      cyberprzestrzeń. Pamiętała wykład uśmiechniętego nauczyciela w przedszkolu 
      dla dzieci urzędników kompleksu. Pamiętała obrazy migające na ekranie: 
      piloci w ogromnych hełmach i niezgrabnych rękawicach, neuroelektronicznie 
      prymitywny "świat wirtualny", technikę efektywniej spinającą ich z 
      samolotami, pary miniaturowych terminali wideo, pompujących komputerowo 
      generowany strumień danych bojowych, wibrotaktylne rękawice sprzężeniowe, 
      dające wrażenie dotykowego świata klawiszy i spustów... W miarę rozwoju 
      techniki zmniejszały się hełmy, wideoterminale doznawały atrofii... 

      Pochyliła się, wzięła trody, potrząsnęła nimi, by uwolnić z plątaniny 
      przewodów. 

      Tam nie ma tam. 

      Rozwinęła elastyczną opaskę i umocowała trody na skroniach - jeden z 
      najbardziej typowych gestów ludzkiego świata, jednak sama rzadko go 
      wykonywała. Wcisnęła klawisz testu baterii Ono-Sendai. Zielony, w normie. 
      Włączyła zasilanie i sypialnia zniknęła za bezbarwną ścianą sensorycznego 
      tła. Umysł wypełnił wodospad białego szumu. 

      Palce nacisnęły przypadkowy klawisz i została wystrzelona przez mur 
      zakłóceń w tłoczną otchłań, pojęciową pustkę cyberprzestrzeni; jaskrawa 
      kratownica matrycy rozciągała się wokół niczym nieskończona klatka. 




      - Angelo - odezwał się dom cicho, lecz z naciskiem. - Odebrałem telefon od 
      Hiltona Swifta... 

      Właśnie jadła w kuchni fasolkę z grzanką. 

      - Dostęp priorytetowy? 

      - Nie - zapewnił grzecznie. 

      - Zmień ton - odparła, przeżuwając. - Na jakiś bardziej zalękniony. 

      - Pan Swift czeka... - oznajmił dom nerwowo. 

      - Lepiej - pochwaliła, przenosząc miseczkę i talerz do zmywarki. - Ale 
      chcę czegoś zbliżonego do histerii... 

      - Czy zechcesz odebrać? - Głos aż krztusił się napięciem. 

      - Nie. Ale tak trzymaj. Podobało mi się. 

      Przeszła do saloniku, odliczając w myślach: dwanaście, trzynaście... 

      - Angelo - powiedział łagodnie dom. - Mam telefon od Hiltona Swifta... 

      - Na dostępie priorytetowym - dokończył Swift. 

      Parsknęła. 

      - Wiesz, że szanuję twoją potrzebę samotności, ale martwię się o ciebie. 

      - Nic mi nie dolega, Hilton. Nie musisz się martwić. Pa, pa. 

      - Dziś rano potknęłaś się na plaży. Wyglądałaś na zdezorientowaną. 
      Krwawiłaś. 

      - Zwykły krwotok z nosa. 

      - Chcielibyśmy jeszcze raz cię przebadać... 

      - Świetnie. 

      - Dzisiaj włączyłaś się do matrycy, Angie. Zalogowaliśmy cię w sektorze 
      przemysłowym OMBA. 

      - To było to? 

      - Chciałabyś o tym porozmawiać? 

      - Nie ma o czym rozmawiać. Po prostu bawiłam się. Naprawdę chcesz 
      wiedzieć? Pakowałam różne śmieci, które Bobby tu zostawił. Byłbyś 
      zadowolony, Hilton. Znalazłam jego dek i wypróbowałam. Wcisnęłam klawisz, 
      posiedziałam chwilę, rozejrzałam się i wyłączyłam. 

      - Przepraszam, Angie. 

      - Za co? 

      - Za to, że cię niepokoiłem. Teraz już sobie pójdę. 

      - Hilton! Czy wiesz, gdzie jest teraz Bobby? 

      - Nie. 

      - Chcesz powiedzieć, że ochrona Netu go nie pilnuje? 

      - Chcę powiedzieć, Angie, że nie wiem. Taka jest prawda. 

      - A mógłbyś sprawdzić, gdybyś zechciał? Chwila milczenia. 

      - Nie wiem. Nawet gdybym mógł, nie jestem pewien, czy bym to zrobił. 

      - Dzięki. Do widzenia, Hilton. 

      - Do widzenia, Angie. 

      Tej nocy siedziała na tarasie, w ciemności, patrząc, jak kraby tańczą na 
      zalewanym falą piasku. Myślała o Brigitte i jej ostrzeżeniu, o narkotyku w 
      kurtce i ładowarce dermów w apteczce. Myślała o cyberprzestrzeni i smutnym 
      poczuciu ograniczenia z Ono-Sendai, tak odległym od swobody loa. 

      Myślała o innych snach, o korytarzach zwijających się w sobie, wyblakłych 
      odcieniach starego dywanu... Starzec, głowa z klejnotów, spięta, blada 
      twarz, której oczy były lustrami... I plaża w wietrze i ciemności. 

      Nie ta plaża, nie Malibu. 




      I gdzieś w mrocznym kalifornijskim poranku, wśród korytarzy, galerii, 
      twarzy ze snu, urywków na wpół zapomnianych rozmów, budząc się z widokiem 
      jasnej mgły za oknami sypialni, uwolniła coś stamtąd i przeciągnęła przez 
      ścianę snu na jawę. 

      Przewróciła się na bok, sięgnęła do szuflady nocnej szafki, znalazła pióro 
      porsche'a - prezent od drugiego inspicjenta. I wypisała swój skarb na 
      lśniącej okładce włoskiego magazynu mody: 



      T-A



      - Wywołaj Ciągłość - poleciła domowi przy trzeciej filiżance kawy. 

      - Witaj, Angie - powiedział Ciągłość. 

      - Ta sekwencja orbitalna, którą robiliśmy dwa lata temu... Belgijski 
      jacht... - Łyknęła stygnącej kawy. - Jak się nazywało to miejsce, dokąd 
      chciał mnie zabrać? To, które Robin uznał za zbyt pospolite? 

      - Freeside - odparł system ekspertowy. 

      - Kto tam kręcił? 

      - Tally Isham nagrała na Freeside dziewięć sekwencji. 

      - Dla niej nie było zbyt pospolite? 

      - To piętnaście lat temu. Wtedy było modne. 

      - Prześlij mi te sekwencje. 

      - Gotowe. 

      - Cześć. 

      - Do widzenia, Angie. 

      Ciągłość pisał książkę. Robin Lanierjej o tym powiedział. Zapytała wtedy, 
      o czym. To nie tak, wyjaśnił. Zapętla się w sobie i bez przerwy mutuje; 
      Ciągłość zawsze ją pisze. Spytała dlaczego. Ale Robina to już nie 
      interesowało, ponieważ Ciągłość jest SI, a SI robią takie rzeczy. 

      Rozmowa z Ciągłością kosztowała ją rozmowę ze Swiftem. 

      - Angie, co do tych badań... 

      - Jeszcze ich nie załatwiłeś? Chcę wracać do pracy. Dziś rano wezwałam 
      Ciągłość. Myślę o sekwencji orbitalnej. Przejrzę kilka rzeczy Tally, może 
      przyjdzie mi coś do głowy. 

      Zapadła cisza. Miała ochotę się roześmiać. Niełatwo byto zmusić Swifta do 
      milczenia. 

      - Jesteś pewna, Angie? To cudowne, ale czy naprawdę tego chcesz? 

      - Czuję się coraz lepiej, Hilton. Czuję się doskonale. Chcę pracować. 
      Wakacje się skończyły. Zanim się z kimkolwiek zobaczę, niech przyjedzie 
      Porphyre i zrobi mi fryzurę. 

      - Wiesz, Angie - oświadczył - że wszyscy jesteśmy z tego powodu 
      szczęśliwi. 

      - Wezwij Porphyre'a. Umów mnie na badania. 

      Coup-poudre. Kto. Hilton? Może ty? 

      Miał możliwości, myślała pół godziny później, spacerując we mgle po 
      tarasie. Jej uzależnienie nie zagrażało firmie, nie wpływało na pracę. 
      Gdyby było inaczej, Sense/Net nigdy nie pozwoliłby jej zacząć. Projektant 
      narkotyku, pomyślała. Projektant powinien wiedzieć. I nigdy jej nie powie, 
      nawet gdyby zdołała do niego dotrzeć, w co wątpiła. Przypuśćmy, myślała, 
      opierając dłonie o rdzę balustrady, że to jednak nie projektant? Że 
      molekułę stworzył ktoś inny, dla własnych celów? 

      - Twój fryzjer - poinformował dom. 

      Wróciła do środka. 

      Porphyre czekał, otulony w pastelowy dżersej - coś z paryskiej kolekcji 
      sezonu. Jego twarz, gładka w bezruchu jak polerowany heban, na jej widok 
      rozciągnęła się w pełnym zachwytu uśmiechu. 

      - Panienka wygląda jak domowej roboty czupiradło - skarcił ją. 

      Roześmiała się. Porphyre cmoknął, gwizdnął, podszedł bliżej, by z udanym 
      obrzydzeniem musnąć długimi palcami grzywkę Angie. 

      - Panienka była niegrzeczna. Porphyre mówił przecież, że te prochy są 
      brzydkie. 

      Przyjrzała się mu. Był bardzo wysoki i - wiedziała - niezwykle silny. Jak 
      chart na sterydach, ktoś kiedyś powiedział. Zdepilowana czaszka 
      prezentowała nie znaną naturze symetrię. 

      - W porządku? - zapytał swoim drugim głosem. Maniakalne ożywienie 
      zniknęło, jakby ktoś wcisnął wyłącznik. 

      - Tak, w jak najlepszym. 

      - Czy to bolało? 

      - Tak. Bolało. 

      - A wiesz... - Czubkiem palca dotknął jej brody. - Nikt nie mógł 
      zrozumieć, co ci daje to gówno. Chyba nie odlot... 

      - Nie o odlot chodziło. To było jak... jak być tam... Tak po prostu, tylko 
      że nie musiałam... 

      - Tak bardzo tego odczuwać? 

      - Tak. 

      Wolno pokiwał głową. 

      - W takim razie to rzeczywiście paskudztwo. 

      - Pieprz to - odparła. - Wróciłam. Znów się uśmiechnął. 

      - Najpierw umyjemy ci wlosy. 

      - Wczoraj myłam! 

      - W czym? Nie! Wolę nie wiedzieć. Popchnął ją na schody. 

      W łazience wyłożonej białymi kafelkami wtarł jej coś w skórę głowy. 

      - Widziałeś ostatnio Robina? 

      Przepłukał włosy chłodną wodą. 

      - Mistah Lanier jest w Londynie, panienko. Mistah Lanier i ja chwilowo ze 
      sobą nie rozmawiamy. Teraz usiądź. 

      Uniósł oparcie fotela i narzucił jej ręcznik na ramiona. 

      - Dlaczego nie? 

      Czekała na ploteczki z Netu, będące drugą specjalnością Porphyre'a. 

      - Ponieważ - odparł fryzjer ze staranną obojętnością, przeczesując jej 
      włosy grzebieniem - miał do powiedzenia kilka brzydkich rzeczy o Angeli 
      Mitchell, kiedy przebywała na Jamajce, żeby sobie poukładać w swojej 
      ślicznej główce. 

      Nie tego się spodziewała. 

      - Naprawdę? 

      - A może nie, panienko? 

      Zaczął przycinać jej włosy, używając do tego nożyczek. Były jego 
      profesjonalnym znakiem firmowym. Nigdy nie korzystał z ołówka laserowego. 
      Twierdził, że w życiu go nie dotknął. 

      - Żartujesz, Porphyre. 

      - Nie. Nie mówił tego do mnie, ale Porphyre słyszy. Porphyre zawsze 
      słyszy. Odleciał do Londynu następnego ranka po twoim przyjeździe tutaj. 

      - A co takiego słyszałeś? 

      - Że zwariowałaś. Na prochach czy bez. Że słyszysz głosy. Że psychole z 
      Netu wiedzą. 

      Głosy... 

      - Kto ci o tym mówił? 

      Spróbowała się obejrzeć. 

      - Nie ruszaj głową. Spokojnie. - Wrócił do pracy. - Nie mogę powiedzieć. 
      Zaufaj mi. 




      Po wyjściu Porphyre'a miała jeszcze parę telefonów: ludzie z ekipy 
      produkcyjnej, którzy chcieli znów ją przywitać. 

      - Żadnych więcej rozmów - poleciła domowi. - Obejrzę sekwencje Tally na 
      górze. 

      W głębi lodówki znalazła butelkę Corony i zabrała ją do głównej sypialni. 
      Wbudowany w tekową deskę łóżka zestaw stymu został wyposażony w studyjne 
      trody. Nie było ich tutaj, kiedy wyjeżdżała na Jamajkę. Technicy Netu co 
      jakiś czas wymieniali sprzęt w domu. Wypiła łyk piwa, odstawiła butelkę na 
      nocną szafkę i położyła się z trodami na czole. 

      - Dobra - rzuciła. - Wal. 

      W ciało Tally, oddech Tally. 

      Jak zdołałam cię wstąpić?, pomyślała, oszołomiona fizycznością byłej 
      gwiazdy. Czy daję ludziom tę samą rozkosz? 

      Tally-Angie patrząca przez obrośniętą winoroślą otchłań, będącą również 
      bulwarem; spoglądająca w górę na odwrócony horyzont, prostokąty dalekich 
      kortów tenisowych. "Słońce" Freeside było osiową nitką żaru nad głową. 

      - Przewiń - poleciła domowi. 

      W płynnie pracujące mięśnie i szary, rozmazany beton... Tally pedałowała 
      na rowerze na niskograwitacyjnym welodromie... 

      - Przewiń. 

      Gładka pościel, dłoń między jej nogami, fioletowy zmierzch za szklaną 
      płytą, odgłos płynącej wody... 

      - Cofnij. Do restauracji. 

      Czerwone wino spływające do kieliszka... 

      - Jeszcze trochę. Zatrzymaj. Tutaj. 

      Wzrok Tally koncentrował się na opalonym przegubie chłopca, nie na 
      butelce. 

      - Daj wydruk obrazu - rzuciła, zdejmując trody. 

      Usiadła i łyknęła piwa, które mieszało się dziwacznie z widmowym aromatem 
      zarejestrowanego wina Tally. 

      Drukarka na dole pisnęła cicho, kiedy skończyła pracę. Angie zmusiła się, 
      żeby wolno schodzić po schodach. Kiedy jednak dotarła do drukarki w 
      kuchni, wydruk ją rozczarował. 

      - Możesz to wyostrzyć? - zapytała dom. - Chcę odczytać etykietę na 
      butelce. 

      - Obróbka obrazu - oznajmił dom. - Obracam obiekt docelowy o osiem stopni. 


      Drukarka zaszumiała, wypluwając nową stronę. Angie dostrzegła swój skarb, 
      zanim maszyna zdążyła zapiszczeć: symbol z jej snu, wypisany brązowym 
      tuszem: T-A. 

      Mieli własne winnice, pomyślała. 

      Tessier-Ashpool S.A., czcionką zakręcaną i dumną. 

      - Mam cię - szepnęła. 




      8
      Teksańskie radio


      Przez rozdarcia w zaklejającej okna czarnej folii Mona widziała słońce. Za 
      bardzo nienawidziła tego lokalu, żeby tu zostawać, kiedy była przytomna i 
      nie na prochach, tak jak teraz. 

      Cicho wstała z łóżka, skrzywiła się, kiedy postawiła bose stopy na 
      podłodze, odszukała sandały. Było tu brudno; pewnie można by dostać tężca 
      od samego oparcia się o ścianę. Na samą myśl o tym wstrząsały nią 
      dreszcze. Ale Eddy'emu takie rzeczy nie przeszkadzały. Był tak zajęty 
      swoimi planami, że nie zwracał uwagi na otoczenie. I zawsze jakoś potrafił 
      zachować czystość - jak kot. Był kocio czysty, bez najmniejszej drobinki 
      brudu pod wypolerowanymi paznokciami. Prawdopodobnie większość jej 
      zarobków wydawał na swoje ubrania, chociaż Monie nie przyszłoby nawet do 
      głowy, żeby protestować. Była szesnastoletnia i bezGRZESzna; jeden starszy 
      numer powiedział jej kiedyś, że znał taką piosenkę: "Szesnastoletnia i 
      bezGRZESzna". To znaczy, że po urodzeniu nie nadano jej Generalnego Numeru 
      Identyfikacyjnego, nie znalazła się w Głównym Rejestrze Zapisów 
      Ewidencyjno-Statystycznych. Dorastała nie ujęta przez większość 
      oficjalnych systemów. Wiedziała, że można chyba otrzymać GNI, jeśli ktoś 
      go nie miał. Ale rozsądek podpowiadał, że trzeba w tym celu iść do 
      jakiegoś biurowca i rozmawiać z garniturem, a to bardzo odbiegało od tego, 
      co Mona uznawała za przyjemne zajęcie czy nawet normalne zachowanie. 

      Opracowała sobie metodę ubierania się na włamie i potrafiła robić to nawet 
      po ciemku. Najpierw wkładała sandały, uprzednio stukając nimi o siebie, 
      żeby wytrząsnąć możliwe robactwo. Potem szła do okna, gdzie na 
      styropianowym pudle stała rolka starego faksa. Odrywała mniej więcej metr 
      taśmy, jakieś półtora dnia Asashi Shimbun, składała i kładła na podłodze. 
      Wtedy mogła na nim stanąć, podnieść plastikowy worek, odkręcić zamykający 
      wylot drut i odszukać potrzebne ubranie. Kiedy zdejmowała sandały, żeby 
      włożyć spodnie, wiedziała, że stanie na świeżym faksie. Wierzyła głęboko, 
      że nic tam nie wbiegnie w tym krótkim czasie, jakiego potrzebowała, żeby 
      wciągnąć spodnie i znowu nałożyć sandały. 

      Potem wkładała koszulę czy coś innego, starannie zamykała worek i 
      wychodziła z lokalu. Makijaż, w miarę potrzeby, robiła na korytarzu; obok 
      nieczynnej windy zostało jakieś lustro z przylepionym nad nim 
      biofluorescencyjnym paskiem Fuji. 

      Dziś rano koło windy śmierdziało moczem, więc postanowiła darować sobie 
      kosmetykę. 

      W tym budynku nigdy się nikogo nie spotykało, chociaż czasami można było 
      usłyszeć muzykę przez zamknięte drzwi czy kroki tuż za zakrętem na końcu 
      korytarza. To zresztą miało sens; Mona też nie miała ochoty poznawać 
      sąsiadów. 

      Zeszła schodami trzy piętra w dół, w ziejącą ciemność podziemnego garażu. 
      Trzymała w dłoni latarkę; odnalazła drogę sześcioma krótkimi błyskami, 
      które pokierowały ją wokół stęchłych kałuż i zwisających pasm 
      światłowodów, do betonowych stopni i dalej, w zaułek. Tutaj, na tyłach, 
      czuła niekiedy morze, jeśli wiatr wiał w odpowiednią stronę. Ale dzisiaj 
      cuchnęło tylko odpadkami. Nad nią wyrastała ściana przeznaczonego do 
      wyburzenia budynku, gdzie mieszkali na włamie, więc ruszyła szybko, żeby 
      jakiś dupek nie zrzucił na nią butelki albo czegoś gorszego. Kiedy dotarła 
      już do Avenue, zwolniła trochę, ale nie za bardzo. Czuła gotówkę w 
      kieszeni i planowała zakupy. Szkoda, żeby ktoś ją zahaczył akurat teraz, 
      kiedy wyglądało, że Eddy wyrwał jakoś bilety na wyjazd z tego miejsca. Na 
      przemian powtarzała sobie, że to już pewne, że właściwie już ich tu nie 
      ma, i przestrzegała siebie, żeby nie żywić zbyt wielkich nadziei. Znała 
      przecież te pewniaki Eddy'ego. Czy Floryda nie była jednym z nich? Jak to 
      na Florydzie jest ciepło, jak piękne są plaże, a wszędzie pełno miłych 
      facetów z forsą. Odpowiednie miejsce na krótkie wakacje, które zdążyły się 
      już rozciągnąć w najdłuższy miesiąc życia Mony. Owszem, na Florydzie było 
      wściekle gorąco, jak w saunie. Jedyna nie prywatna plaża okazała się 
      brudna, a na płyciznach pływały brzuchami do góry śnięte ryby. Zresztą 
      prywatne kawałki mogły wyglądać tak samo, tyle że się ich nie widziało; 
      tylko siatki i strażników w szortach i koszulach gliniarzy. Eddy'ego 
      podniecała ich broń; każdą sztukę opisywał z nudnymi szczegółami. Sam nie 
      miał pistoletu i - zdaniem Mony - tym lepiej. Czasami nawet nie czuła woni 
      zdechłych ryb, ponieważ unosił się inny zapach, zapach chloru, od którego 
      piekło podniebienie - jakieś dymy z fabryk na wybrzeżu. A jeśli nawet 
      chodzili tu mili faceci, to byli tylko numerami i nie palili się do 
      płacenia podwójnie. 

      Jedyne, co jej się podobało na Florydzie, to prochy: łatwe do kupienia, 
      tanie i zwykle niezłej mocy. Czasami wyobrażała sobie, że ten gryzący 
      zapach to miliony narkotycznych laboratoriów gotujących jakiś 
      nieprawdopodobny koktajl, wszystkie te molekuły merdające krótkimi 
      ogonkami, stęsknione za swoim przeznaczeniem i ulicą. 

      Skręciła z Avenue i ruszyła wzdłuż szeregu nie licencjonowanych budek 
      zjedzeniem. Od zapachu zaczęło jej burczeć w brzuchu, ale nie ufała 
      żywności z ulicy... chyba że nie miała innego wyjścia. W centrum handlowym 
      były licencjonowane stragany, gdzie przyjmowali gotówkę. Ktoś grał na 
      trąbce na asfaltowym placyku, który był kiedyś parkingiem - ostra kubańska 
      solówka, odbijająca się i zniekształcana betonowymi ścianami, konające 
      nuty zagubione w porannym gwarze targowiska. Uliczny kaznodzieja rozłożył 
      szeroko ramiona, a w powietrzu ponad nim powtórzył ten gest blady i 
      nieostry Jezus. Stał na skrzynce, w której mieścił się zestaw projekcyjny, 
      a na ramionach miał obszarpany nylonowy plecak z dwoma głośnikami 
      sterczącymi jak gładkie chromowane głowy. Kaznodzieja zerknął na Jezusa, 
      zmarszczył brwi i poprawił coś u pasa; Jezus zamigotał, pozieleniał i 
      zniknął. Mona zaśmiała się. W oczach mężczyzny błysnął gniew boży, zadrżał 
      mięsień w przeoranym blizną policzku. Mona skręciła w lewo, między rzędy 
      sprzedawców owoców, którzy na swoich pogiętych metalowych wózkach układali 
      piramidy pomarańczy i grejpfrutów. 

      Weszła do niskiej, wilgotnej hali, gdzie handlowali przedstawiciele 
      pewniejszych interesów: sprzedawcy ryb i porcjowanej żywności, tanich 
      sprzętów domowych... Na niektórych straganach mogła kupić kilkanaście 
      rodzajów gorących dań. W cieniu pod dachem było chłodniej i odrobinę 
      ciszej. Znalazła wschodni bar z sześcioma pustymi stołkami. Zajęła jeden. 
      Chiński kucharz odezwał się do niej po hiszpańsku; zamówiła, wskazując 
      palcem, a on podał jej zupę w plastikowej miseczce. Zapłaciła najmniejszym 
      z banknotów i jako resztę dostała osiem zatłuszczonych kartonowych 
      żetonów. Jeśli Eddy poważnie mówił o wyjeździe, nie będzie mogła ich 
      zużyć; jeśli zostanie na Florydzie, zawsze jakoś zdobędzie trochę zupy. 
      Potrząsnęła głową. Musi stąd wyjechać... Musi. Pchnęła wytarte żółte 
      krążki przez ladę z malowanej sklejki. 

      - Zatrzymaj je. 

      Kucharz zmiótł je natychmiast; twarz miał obojętną i bez wyrazu, w kąciku 
      ust trzymał niebieską plastikową wykałaczkę. 

      Ze szklanki na ladzie wyjęła pałeczki i wyłowiła z zupy makaron. Jakiś 
      garnitur obserwował ją z przejścia, ukryty za garnkami i palnikami 
      kucharza. Garnitur, który próbował wyglądać na kogoś innego, w białej 
      sportowej koszuli i ciemnych okularach. Najbardziej to widać po tym, jak 
      stoją, pomyślała. Ale ten miał też zęby i fryzurę... Tyle że nosił brodę. 
      Udawał, że się rozgląda, jakby przyszedł na zakupy. Ręce wsadził w 
      kieszenie, a wargi rozciągnął w coś, co pewnie uważał za obojętny uśmiech. 
      Ładny był ten garnitur, o ile mogła coś zobaczyć za brodą i okularami. Ale 
      uśmiech wcale nie był ładny: taki prostokątny... i widać było prawie 
      wszystkie zęby. Zaniepokojona przesunęła się na stołku. Haczenie było 
      legalne, ale tylko w odpowiedni sposób, jeśli miało się chip podatkowy i w 
      ogóle. Nagle poczuła ciężar banknotów w kieszeni. Udała, że studiuje 
      laminowaną licencję sprzedaży żywności, przyklejoną taśmą do kontuaru. 
      Kiedy znowu podniosła głowę, garnitur zniknął. 




      Wydała pięćdziesiątkę na ciuchy. Zbadała osiemnaście wieszaków w czterech 
      sklepach, wszystkich w centrum, zanim się wreszcie zdecydowała. 
      Sprzedawcom nie podobało się, że tyle przymierza, ale nigdy jeszcze nie 
      miała tak dużo do wydania. Skończyła w południe; słońce Florydy przypalało 
      chodniki, kiedy szła przez parking z dwoma plastikowymi torbami. Torby, 
      podobnie jak ubrania, były używane; na jednej wydrukowano logo sklepu z 
      butami w Ginza, druga reklamowała argentyńskie krabowe brykiety z 
      rekonstruowanego kryla. W myślach zestawiała i dopasowywała kupioną 
      odzież, układając różne kreacje. 

      Po drugiej stronie placu kaznodzieja wystartował na pełnej głośności, w 
      pół zdania, jakby rozgrzewał się i doprowadzał do zaplutej furii, a potem 
      nagle uruchomił wzmacniacz. Hologram Jezusa w białej szacie wygrażał 
      gniewnie niebu, targowisku i znowu niebu. Uniesienie, mówił. Nadchodzi 
      uniesienie. 

      Mona skręciła w pierwszą alejkę - automatyczny odruch unikania wariatów - 
      i znalazła się między wyblakłymi stolikami karcianymi, na których leżały 
      tanie indyjskie zestawy symstymu, używane kasety, kolorowe igły 
      mikrosoftów wbite w klocki jasnoniebieskiego styropianu. Nad jednym ze 
      stolików wisiał portret Angie Mitchell - plakat, jakiego Mona jeszcze nie 
      widziała. Zatrzymała się i wpatrzyła łakomie; najpierw przestudiowała 
      ubranie i makijaż gwiazdy, potem spróbowała rozpoznać otoczenie, miejsce, 
      gdzie wykonano zdjęcie. Podświadomie zmieniła wyraz twarzy, by naśladować 
      Angie na plakacie. Właściwie nie uśmiech... Raczej półuśmiech, może trochę 
      smutny. Mona żywiła do Angie szczególne uczucia. Ponieważ - i czasem jakiś 
      numer jej o tym mówił - była do niej podobna. Jakby były siostrami. Tyle 
      że Mona nos miała trochę zadarty, a ona, Angie, nie miała tych piegów 
      sięgających po kości policzkowe. Mony Angie półuśmiech poszerzał się, gdy 
      patrzyła, chłonęła piękno obrazu, luksus przedstawionego pokoju. To musiał 
      być jakiś zamek i Angie pewnie tam mieszkała, na pewno mieszkała... Z 
      mnóstwem ludzi, którzy się nią zajmowali, czesali włosy i wieszali 
      ubrania... Widziała, że ściany zbudowane są z wielkich głazów, a te lustra 
      mają ramy z czystego złota, rzeźbione w liście i anioły. Napis u dołu 
      wyjaśniał może, gdzie to jest, ale Mona nie umiała czytać. Wszystko jedno. 
      Na pewno nie było tam żadnych pieprzonych karaluchów. Ani Eddy'ego. 
      Spojrzała na zestawy stymowe i przez moment pomyślała, czy nie poświęcić 
      reszty pieniędzy. Ale nie wystarczyłoby ich na stym, a i tak te kasety 
      były stare, niektóre nawet starsze od niej. Nagrania... jak jej było... 
      Tally. Była gwiazdą, kiedy Mona miała z dziewięć lat... 




      Eddy czekał, kiedy wróciła. Zerwał z okna płachtę. Brzęczały muchy. Eddy 
      leżał na łóżku i palił papierosa, a garnitur z brodą, ten sam, który się 
      jej przyglądał, siedział na pękniętym krześle. Nie zdjął okularów. 




      Prior. Powiedział, że tak się nazywa, jak gdyby nie miał imienia. Albo - 
      jak Eddy - nie miał nazwiska. Zresztą ona sama też nie miała, chyba żeby 
      liczyć Lizę, ale to raczej brzmiało jak dwa imiona. 

      Na włamie nie potrafiła zrozumieć, o co mu chodzi. Pewnie dlatego, 
      pomyślała, że jest Anglikiem. I nie był tak naprawdę garniturem, nie 
      takim, za jakiego wzięła go na targowisku. Grał w jakąś grę, choć nie było 
      jasne, w jaką. Ciągle się na nią gapił; patrzył, jak pakuje swoje rzeczy 
      do niebieskiej torby Lufthansy, którą jej przyniósł. Ale nie czuła w nim 
      podniecenia, nie miał na nią ochoty. Po prostu obserwował; przyglądał się, 
      jak Eddy pali papierosa, stukał okularami o kolano, słuchał bzdur Eddy'ego 
      i mówił tylko tyle, ile musiał. Kiedy już się odzywał, zwykle było to 
      zabawne, ale trudno było zgadnąć, czy żartuje. 

      Pakując się, czuła jakby zawrót głowy, jak gdyby strzeliła sobie, ale nie 
      do końca zadziałało. Muchy latały przy oknie i stukały o zakurzoną szybę, 
      ale już jej to nie obchodziło. Wyjeżdżała: już jej tu nie było. 

      Zamknęła torbę. 




      Padało, kiedy dotarli na lotnisko. Deszcz na Florydzie: ciepła woda 
      sikająca znikąd. Nigdy jeszcze nie była na lotnisku, ale znała je ze 
      stymów. 

      Samochód Priora okazał się białym datsunem z wypożyczalni, który sam się 
      prowadził i przez kwadrofoniczne głośniki puszczał smętną muzykę. Zostawił 
      ich obok bagażu na nagim betonie zatoczki i zniknął w deszczu. Jeśli Prior 
      miał jakąś walizkę, to nie przy sobie; Mona wzięła torbę Lufthansy, a Eddy 
      dwie walizki z klona skóry aligatora. 

      Obciągnęła nową sukienkę na biodrach i zastanowiła się, czy kupiła 
      odpowiednie buty. Eddy wyraźnie był w swoim żywiole; wbił ręce w kieszenie 
      i pochylił ramiona, by pokazać, że robi coś ważnego. 

      Przypomniała sobie, jak wyglądał pierwszy raz w Cleveland. Przyszedł do 
      nich obejrzeć skuter, który staruszek miał na sprzedaż - całkiem 
      przerdzewiałą trzykołową skodę. Staruszek hodował zębacze w betonowych 
      zbiornikach, otaczających klepisko placu. Była w domu, kiedy się zjawił: w 
      wysokim, długim wnętrzu ustawionej na cegłach przyczepy ciężarówki. Z 
      jednej strony były wycięte okna, kwadratowe dziury zasłonięte podrapanym 
      pleksi. Stała przy piecyku, w obłoku zapachu worków cebuli i pomidorów 
      zawieszonych do suszenia. I wtedy go wyczuła po drugiej stronie pokoju: 
      mięśnie i ramiona, jego białe zęby, czarną nylonową czapkę ściskaną 
      skromnie w rękach. Promienie słońca wpadały przez okna, oświetlając puste, 
      nagie pomieszczenie i podłogę zamiecioną tak, jak kazał jej staruszek. I 
      miała wrażenie, jakby nagle nadleciał cień, cień krwi. Usłyszała bicie 
      własnego serca, a on podszedł bliżej, po drodze rzucając czapkę na stół z 
      płyty wiórowej; już nie skromny, ale pewny siebie, jakby tu mieszkał. 
      Prosto do niej; dłonią z błyszczącym sygnetem przejechał po 
      brylantynowanej czuprynie. Wtedy wszedł staruszek i Mona odwróciła się, 
      udając, że robi coś przy piecyku. "Kawy", rzucił staruszek i Mona wyszła, 
      napełniła czajnik z węża zbiornika na dachu, a woda bulgotała przez 
      węglowy filtr. Eddy i staruszek siedzieli przy stole, pili czarną kawę, 
      Eddy wyciągał nogi pod blatem - mocne uda pod wytartym dżinsem. Uśmiechał 
      się, nabierał staruszka, targował o skodę. Przekonywał, jak to mu się 
      podoba i na pewno ją kupi, jeśli tylko staruszek ma papiery. Staruszek 
      odwrócił się i zaczął grzebać w szufladzie, a Eddy znowu śledził ją 
      wzrokiem. Potem wyszła za nimi na plac i patrzyła, jak siada na pękniętym 
      winylowym siodełku. Strzelił gaźnik, psy staruszka podniosły alarm... 
      Ostry zapach spalin taniego alkoholu i rama dygocząca mu między nogami. 

      Teraz przyglądała się, jak pozuje obok swoich walizek, i trudno jej było 
      zrozumieć, dlaczego następnego dnia odjechała z nim na skodzie. Skuter 
      miał małe radio, niesłyszalne, gdy warczał silnik. Ale grało cicho nocą na 
      polu przy drodze. Tuner był zepsuty, więc odbierali tylko jedną stację, 
      widmową muzykę z jakiejś samotnej wieży w Teksasie; stalowa gitara 
      rozbrzmiewała i cichła aż do świtu, a ona czuła, że jest wilgotna tam, 
      gdzie dotyka jego noga, czuła sztywną trawę łaskoczącą jej kark. 

      Prior wrzucił jej niebieską torbę do białego wózka z pasiastym dachem; 
      wsiadła za nią, słysząc ciche hiszpańskie głosy ze słuchawek kubańskiego 
      kierowcy. Potem Eddy ustawił swoje aligatorowe walizki i wcisnął się razem 
      z Priorem. Przez strumienie deszczu potoczyli się na pas startowy. 

      Samolot był inny niż te, które znała ze stymów; wewnątrz nie przypominał 
      długiego autobusu z rzędami siedzeń. Był mały i czarny, z ostrymi, wąskimi 
      skrzydłami i oknami, które sprawiały wrażenie, jakby zezował. 

      Weszła po metalowych stopniach; wewnątrz były cztery fotele i szara 
      wykładzina na wszystkim, na ścianach i na suficie też; wszystko czyste, 
      chłodne i szare. Eddy wsiadł za nią i zajął miejsce, jakby robił to 
      codziennie; rozluźnił krawat i wyciągnął nogi. Prior wcisnął jakieś guziki 
      i drzwi zamknęły się z cichym westchnieniem. 

      Wyjrzała przez wąskie, zalane deszczem okienko, na światła pasa odbite w 
      mokrym betonie. 

      Przybyłam tu w deszczu, pomyślała. Nowy Jork, potem Atlanta, a potem 
      zmiana. 

      Samolot zadrżał. Konstrukcja zatrzeszczała, budząc się do życia. 




      Dwie godziny później obudziła się na moment w zaciemnionej kabinie, 
      kołysana przez nieustający szum odrzutowca. Eddy spał z wpół otwartymi 
      ustami. Może Prior spał także, a może tylko przymknął oczy... Nie 
      wiedziała. 

      W połowie drogi powrotnej w sen, którego rankiem miała już nie pamiętać, 
      usłyszała znowu muzykę tego teksańskiego radia, cichnące dźwięki strun 
      rozciągnięte jak ból. 




      9
      Metro


      Jubilee i Bakerloo, Circie i District... Drżąc z zimna, Kumiko oglądała 
      otrzymaną od Petala laminowaną mapkę. Betonowa platforma peronu zdawała 
      się promieniować chłodem przez podeszwy butów. 

      - Jest piekielnie stare - rzuciła obojętnie Sally Shears; jej szkła 
      odbijały wklęsłą ścianę wyłożoną białymi kafelkami. 

      - Słucham? 

      - Metro. - Owinęła szyję nowym tartanowym szalikiem; jej oddech zmieniał 
      się w parę. - Wiesz, co mnie martwi? Czasami widzi się, jak na stacjach 
      kładą nowe kafelki, ale przedtem nie zdejmują starych. Albo wybiją dziurę 
      w ścianie, żeby się dostać do jakichś kabli, i widać wtedy wszystkie te 
      warstwy... 

      - Tak? 

      - I jest coraz bardziej wąsko, zgadza się? To jak zwapnienie arterii... 

      - No tak - mruknęła niepewnie Kumiko. - Rozumiem... Ci chłopcy, Sally... 
      Co mają wyrażać ich kostiumy? 

      - Jacki. Nazywają ich Jacki Dracule. 

      Czterech Jacków Draculów kuliło się niczym wrony na przeciwległym peronie. 
      Nosili luźne czarne płaszcze przeciwdeszczowe i błyszczące, sznurowane do 
      kolan wojskowe buty. Jeden z nich odwrócił się, żeby powiedzieć coś do 
      drugiego, i Kumiko zobaczyła, że włosy ma ściągnięte do tyłu w warkoczyk i 
      związane małą czarną wstążeczką. 

      - Powiesili go - wyjaśniła Sally. - Po wojnie. 

      - Kogo? 

      - Jacka Dracule. Przez jakiś czas urządzali wtedy publiczne egzekucje. 
      Jacki... lepiej trzymaj się z daleka. Nienawidzą wszystkich cudzoziemców. 

      Kumiko miała ochotę włączyć Colina, ale Maas-Neotek leżał za marmurowym 
      popiersiem w pokoju, gdzie Petal podawał posiłki. A potem nadjechał 
      pociąg, zdumiewając ją archaicznym stukiem kół po żelaznych szynach. 




      Sally Shears na tle plam miejskiej architektury, jej okulary odbijające 
      londyńską mieszaninę, każdy okres definiowany przez gospodarkę, przez 
      pożar, przez wojnę. 

      Kumiko, i tak już oszołomiona przez trzy nagłe i pozornie losowe 
      przesiadki, pozwoliła się ciągnąć przez szereg wciąż zmienianych taksówek. 
      Wyskakiwały z jednej, maszerowały do najbliższego dużego sklepu, potem 
      skręcały w pierwsze dostępne wyjście na inną ulicę i do kolejnej taksówki. 


      - Harrods - oznajmiła w pewnym momencie Sally, kiedy szły szybko przez 
      ozdobną, wyłożoną kafelkami halę z marmurowymi filarami. 

      Kumiko, mrugając, obserwowała ciemnoczerwone udźce i szynki wystawione na 
      piętrowych marmurowych ladach. Uznała, że pewnie są z plastiku. Potem 
      znowu wyszły na zewnątrz i Sally zatrzymała następną taksówkę. 

      - Covent Garden - poleciła szoferowi. 

      - Przepraszam, Sally, ale co my robimy? 

      - Gubimy się. 




      Sally piła grzane brandy w maleńkiej kawiarni pod zasypanym śniegiem 
      szklanym dachem piazzy. Kumiko dostała czekoladę. 

      - Zgubiłyśmy się, Sally? 

      - Tak. Przynajmniej mam nadzieję. 

      Dzisiaj wydaje się starsza, pomyślała Kumiko, patrząc na zmarszczki 
      napięcia czy znużenia wokół warg. 

      - Sally, czym się właściwie zajmujesz? Twój przyjaciel zapytał, czy wciąż 
      jesteś na emeryturze... 

      - Jestem kobietą interesu. 

      - A mój ojciec jest biznesmenem? 

      - Twój ojciec jest człowiekiem interesu, skarbie. Nie, nie takim. Ja 
      jestem wolnym strzelcem. Głównie inwestuję. 

      - A w co inwestujesz? 

      - W innych wolnych strzelców. - Wzruszyła ramionami. - Co jesteś dziś taka 
      ciekawa? 

      Wypiła łyk brandy. 

      - Radziłaś mi, żebym szpiegowała dla siebie. 

      - Dobra rada. Ale to wymaga delikatności. 

      - Czy mieszkasz tutaj, Sally? W Londynie? 

      - Podróżuję. 

      - Czy Swain też jest "wolnym strzelcem"? - On tak uważa. Stara się o 
      wpływy, kłania się we właściwym kierunku; to jest potrzebne, jeśli chce 
      robić interesy. Ale mnie to denerwuje. 

      Wychyliła resztę brandy i oblizała wargi. 

      Kumiko zadrżała. 

      - Nie musisz się obawiać Swaina. Yanaka mógłby go zjeść na śniadanie... 

      - Nie. Przypomniałam sobie tych chłopców w metrze. Tacy chudzi... 

      - Dracule. 

      - To gang? 

      - Bosozoku - oświadczyła Sally. Miała poprawną wymowę. - "Plemiona 
      wędrowne"? W każdym razie są jak plemię. - Nie było to właściwe słowo, ale 
      Kumiko miała wrażenie, że pojmuje rozróżnienie. - Są chudzi, ponieważ są 
      biedni. 

      Sally machnęła na kelnera, żeby przyniósł następną brandy. 

      - Sally... - zaczęła Kumiko. - Kiedy tu jechałyśmy, to nasza trasa, te 
      pociągi i taksówki, to było po to, żeby się upewnić, że nikt nas nie 
      śledzi? 

      - Nic nie jest pewne. 

      - Ale kiedy szłyśmy na spotkanie z Tickiem, nie podjęłaś żadnych środków. 
      Ktoś mógłby nas śledzić bez trudu. Zatrudniasz Ticka do szpiegowania 
      Swaina, a jednak nie zachowujesz ostrożności. Przyprowadzasz mnie tutaj i 
      jesteś bardzo ostrożna. Dlaczego? 

      Kelner postawił przed Sally parujący kieliszek. 

      - Spostrzegawcza jesteś, maleńka. - Pochyliła się i wciągnęła nosem opary 
      brandy. - To jest jakoś tak, rozumiesz... Z Tickiem może po prostu 
      chciałam zrobić jakąś akcję. 

      - Ale Tick martwił się, żeby Swain go nie wykrył. 

      - Swain go nie ruszy, jeśli będzie wiedział, że Tick pracuje dla mnie. 

      - Dlaczego? 

      - Bo wie, że mogłabym go zabić. - Podniosła kieliszek. Nagle wydała się 
      szczęśliwsza. 

      - Zabić Swaina? 

      - Tak jest. - Napiła się. 

      - Więc dlaczego dzisiaj byłaś taka ostrożna? 

      - Bo czasem przyjemnie jest strząsnąć z siebie to wszystko i wyrwać się na 
      wolność. Są szansę, że nam się nie udało. Ale może tak. Może nikt, 
      zupełnie nikt nie wie, gdzie jesteśmy. Miłe uczucie, prawda? Może masz 
      pluskwę... Myślałaś kiedyś o tym? Może twój ojciec, książę Yak, wstawił ci 
      mały przekaźnik, żeby wiedzieć, co się dzieje z jego córką. Masz śliczne 
      ząbki; może dentysta tatusia wcisnął tam jakiś hardware, kiedy byłaś pod 
      stymem. Chodzisz do dentysty? 

      - Tak. 

      - Używasz wtedy stymu? 

      - Tak... 

      - No widzisz. Może słucha nas w tej chwili... 

      Niewiele brakowało, a Kumiko wylałaby resztkę swojej czekolady. 

      - Spokojnie... - Malowane paznokcie stuknęły o przegub Kumiko. - Nie 
      przejmuj się tak. Nie wysłałby cię tutaj z pluskwą. Wrogowie za łatwo 
      mogliby cię wyśledzić. Ale rozumiesz teraz, o co mi chodzi? Dobrze jest 
      się wyrwać, a przynajmniej próbować. Na wolność. 

      - Tak - odparła Kumiko. Serce wciąż biło jej mocno, narastała panika. - On 
      zabił moją matkę - wyrzuciła z siebie, a potem zwymiotowała czekoladę na 
      szarą marmurową posadzkę kawiarni. 




      Sally prowadziła ją obok kolumn katedry św. Pawła. Milczała. Kumiko, w 
      chaotycznym transie zawstydzenia, rejestrowała przypadkowe informacje: 
      biały kożuszek jako podpinka skórzanej kurtki Sally, oleiste tęczowe 
      lśnienie piór gołębia, kiedy schodził im z drogi, czerwone autobusy niby 
      gigantyczne zabawki w Muzeum Transportu, Sally grzejąca dłonie o 
      styropianowy kubek parującej herbaty. 

      Zimno... Teraz już zawsze będzie zimno. Lodowata wilgoć pradawnych kości 
      miasta, zimne wody Sumidy, które wypełniły płuca matki, chłodny lot 
      neonowych żurawi. 

      Matka była drobna i smagła; złociste pasemka w gęstych czarnych włosach 
      przypominały jakieś rzadkie tropikalne drewno. Matka pachniała perfumami i 
      ciepłą skórą. Matka opowiadała jej bajki o elfach, wróżkach i Kopenhadze, 
      mieście za siedmioma morzami. Kiedy Kumiko śniła o elfach, były podobne do 
      sekretarzy ojca: szczupłych, poważnych, w czarnych garniturach i ze 
      zwiniętymi parasolami. W opowieściach matki elfy robiły różne niezwykłe 
      rzeczy; te opowieści były magiczne, gdyż zmieniały się w miarę powtarzania 
      i nigdy nie miała pewności, jak bajka skończy się danej nocy. Występowały 
      tam również księżniczki i baleriny, a Kumiko wiedziała, że każda z nich 
      jest w jakiś sposób jej matką. 

      Księżniczki-baleriny były piękne, ale ubogie, tańczyły dla miłości w sercu 
      dalekiego miasta, gdzie podziwiali je artyści i młodzi poeci, przystojni i 
      biedni. Aby wspomóc wiekowych rodziców albo kupić organ dla cierpiącego 
      brata, księżniczka-balerina musiała czasem podróżować bardzo daleko, może 
      nawet do Tokio, i tańczyć dla pieniędzy. Tańczenie dla pieniędzy, 
      sugerowały te opowieści, nie dawało szczęścia. 




      Sally zabrała ją do baru robata przy Earl's Court i zmusiła do wypicia 
      szklaneczki sake. W gorącym trunku pływała wędzona płetwa fugu, nadając mu 
      kolor whisky. Zjadły robata z dymiącego rusztu i Kumiko poczuła, że chłód 
      się cofa... Chłód, ale nie odrętwienie. Wystrój baru wzbudzał głębokie 
      poczucie kulturowego zamętu: potrafił jednocześnie odbijać tradycyjną 
      sztukę japońską i wyglądać jak projekt Charlesa Renniego Mackintosha. 

      Dziwna była ta Sally Shears, dziwniejsza od wszystkich gaijin w Londynie. 
      Teraz opowiadała Kumiko historie: historie o ludziach, którzy mieszkali w 
      Japonii, jakiej Kumiko nie znała, historie określające rolę ojca Kumiko w 
      świecie. Świat opisywany przez historie Sally Shears wydawał się równie 
      nierzeczywisty jak baśnie matki, ale Kumiko zaczęła pojmować podstawy i 
      zakres władzy ojca. 

      - Kuromaku - powiedziała Sally. Słowo to oznaczało czarną kurtynę. - To z 
      kabuki, ale określa człowieka, który załatwia, handluje przysługami. 
      Oznacza "za kulisami". Rozumiesz? To twój ojciec. To również Swain, ale 
      Swain jest kobunem twojego starego, a w każdym razie jednym z nich. 
      Oyabun-kobun, rodzic-dziecko. To właśnie dlatego Roger jest taki nadziany. 
      I dlatego jesteś teraz tutaj. Roger wiele zawdzięcza swojemu oyabunowi. 
      Giri, rozumiesz? 

      - Jest człowiekiem wysokiej rangi. 

      Sally pokręciła głową. 

      - Twój staruszek, Kumiko. On jest kimś. Jeśli musiał dla twojego 
      bezpieczeństwa przerzucić cię tutaj, to znaczy, że nadchodzą poważne 
      zmiany. 

      - Poszłyście się napić? - zapytał Petal. 

      W jego okularach odbijała się migotliwie lampa od Tiffany'ego: wyrastające 
      na kredensie drzewko z brązu i witraży. Kumiko miała chęć zerknąć na 
      marmurowe popiersie, za którym ukryła Maas-Neotek, ale zmusiła się, by 
      wyjrzeć przez okno na ogród. Śnieg miał kolor nieba nad Londynem. 

      - Gdzie Swain? - spytała Sally. 

      - Szef wyszedł - odparł Petal. 

      Sally podeszła do kredensu i nalała sobie szklaneczkę scotcha. Kumiko 
      zauważyła, że Petal skrzywił się, gdy karafka ciężko stuknęła o gładkie 
      drewno. 

      - Zostawił jakieś wiadomości? 

      - Nie. 

      - Spodziewasz się go jeszcze dzisiaj? 

      - Naprawdę trudno powiedzieć. Zjecie kolację? 

      - Nie. 

      - Zjadłabym kanapkę - wtrąciła Kumiko. 




      Piętnaście minut później, odłożywszy nie tkniętą kanapkę na czarny 
      marmurowy blat nocnej szafki, usiadła pośrodku wielkiego łóżka z 
      Maas-Neotekiem pomiędzy bosymi stopami. Zostawiła Sally pijącą whisky 
      Swaina i zapatrzoną w szary ogród. 

      Ujęła aparat i Colin zogniskował się u stóp łóżka. 

      - Nikt mnie nie słyszy - oznajmił pospiesznie, kładąc palec na wargach. - 
      I bardzo dobrze. Pokój jest na podsłuchu. 

      Kumiko otworzyła usta, by odpowiedzieć, potem kiwnęła głową. 

      - Dobrze - pochwalił ją. - Sprytna dziewczynka. Mam dla ciebie dwie 
      rozmowy. Jedna między twoim gospodarzem a jego zarządcą, druga między 
      gospodarzem i Sally. Tę pierwszą nagrałem piętnaście minut po tym, jak 
      schowałaś mnie na dole. Słuchaj... 

      Kumiko zamknęła oczy i usłyszała brzęk lodu w szklaneczce whisky. 

      - Gdzie nasza mała Japonka? - zapytał Swain. 

      - Położyła się już - odpowiedział Petal. - Ona mówi do siebie. Taka 
      jednostronna rozmowa. Dziwaczne. 

      - O czym? 

      - Właściwie prawie o niczym. Wiesz, niektórzy ludzie to mają... 

      - Co? 

      - Mówią do siebie. Chcesz posłuchać? 

      - Jezu, nie. A gdzie nasza rozkoszna panna Shears? 

      - Ma wychodne. 

      - Następnym razem wezwij Bemiego. Niech sprawdzi, co robi na tych swoich 
      spacerach. 

      - Bemie... - Petal parsknął śmiechem. - Wróciłby w pieprzonej trumnie! 

      Teraz Swain się roześmiał. 

      - To by było nawet nieźle... Bernard z głowy, a żądza naszej słynnej 
      brzytwy nasycona... Nalej jeszcze po jednym. 

      - Beze mnie. Idę do łóżka, chyba że jestem ci jeszcze potrzebny... 

      - Nie - mruknął Swain. 

      - Zatem - stwierdził Colin, kiedy tylko Kumiko otworzyła oczy i zobaczyła 
      go, wciąż siedzącego na łóżku - w twoim pokoju znajduje się uruchamiana 
      głosem pluskwa; zarządca przesłuchał zapis i usłyszał, jak do mnie mówisz. 
      Nasze drugie nagranie jest bardziej interesujące. Twój gospodarz siedzi 
      tam z drugą whisky, wchodzi nasza Sally... 

      - Dobry wieczór - usłyszała głos Swaina. - Wyszłaś zaczerpnąć świeżego 
      powietrza? 

      - Odpieprz się. 

      - Zdajesz sobie sprawę, że to nie był mój pomysł. Staraj się o tym nie 
      zapominać. I zapamiętaj, że mnie też trzymają za jaja. 

      - Wiesz, Roger, czasem mam ochotę ci uwierzyć. 

      - Spróbuj. To wiele ułatwi. 

      - A kiedy indziej mam ochotę podciąć ci to pieprzone gardło. 

      - Twój problem, moja droga, polega na tym, że nie nauczyłaś się 
      przekazywać odpowiedzialności. Wciąż chciałabyś wszystko robić osobiście. 

      - Posłuchaj, dupku! Wiem, skąd jesteś, i wiem, jak dotarłeś tutaj, i nie 
      obchodzi mnie, jak głęboko lizałeś dupę Yanace czy komukolwiek innemu. 
      Sarakin! 

      Kumiko nie słyszała jeszcze takiego słowa. 

      - Znowu się odezwali - oznajmił Swain spokojnym, obojętnym głosem. - Ona 
      wciąż jest na wybrzeżu, ale wygląda na to, że niedługo się ruszy. 
      Prawdopodobnie na wschód. Do twojej dawnej rezydencji. Nic lepszego chyba 
      nie wymyślimy. Ten dom jest nieosiągalny. Mają tam tylu prywatnych 
      ochroniarzy, że powstrzymaliby sporą armię. 

      - Wciąż usiłujesz mnie przekonać, że to zwykłe porwanie, Roger? Próbujesz 
      mi wmówić, że będą ją trzymać dla okupu? 

      - Nie. Nie było mowy o odsprzedaniu jej z powrotem. 

      - To dlaczego nie wynajmą tej armii? Nie ma powodu, żeby zatrzymali się na 
      zaledwie sporej, prawda? Ściągnij najemników. Chłopców od ekstrakcji 
      korporacyjnych. Ona nie jest aż tak trudnym celem, nie gorszym niż jakiś 
      naukowiec z topu. Weź do tego pieprzonych zawodowców... 

      - Chyba setny raz ci powtarzam, że nie tego chcą. Chcą ciebie. 

      - Roger, a co właściwie mają na ciebie, co? I czy naprawdę nie wiesz, co 
      mają na mnie? 

      - Nie. Nie wiem. Ale na podstawie tego, co zebrali na mnie, mogę spróbować 
      odgadnąć. 

      - Tak? 

      - Wszystko. 

      Milczenie. 

      - Jest jeszcze pewien drobiazg - powiedział. - Pojawił się dzisiaj. Chcą, 
      żeby to wyglądało, jakby została skasowana. 

      - Co? 

      - Chcą, żeby to wyglądało, jakbyśmy ją zabili. 

      - A jak niby mamy to załatwić? 

      - Dostarczą ciało. 

      - Przyjmuję - odezwał się Colin - że wyszła z pokoju bez słowa. To był 
      koniec. 




      10
      Kształt


      Godzinę spędził na sprawdzaniu łożysk piły, potem przesmarowai je 
      ponownie. Robiło się już za zimno, żeby pracować. Będzie musiał podjąć 
      decyzję i zacząć ogrzewać salę, gdzie trzymał pozostałych: Śledczych, 
      Trupożercę i Wiedźmę. Samo to wystarczyłoby do naruszenia ustalonej z 
      Gentrym równowagi, ale bladło wobec problemu wyjaśnienia umowy z Kidem 
      Afriką i obecności w Fabryce dwójki obcych. Nie sposób kłócić się z 
      Gentrym - prąd był jego, bo to on go odciągał z Agencji Energii. Bez 
      comiesięcznych wejść Gentry'ego przez konsolę, bez rytualnych ruchów, 
      którymi przekonywał Agencję, że Fabryka znajduje się całkiem gdzie 
      indziej, w jakimś miejscu, które płaci rachunek, w ogóle nie mieliby 
      elektryczności. 

      A Gentry i tak był dziwny, pomyślał, czując, jak przy wstawaniu trzeszczą 
      mu kolana. Z kieszeni kurtki wyjął panel sterowania Sędziego. Gentry był 
      przekonany, że cyberprzestrzeń ma Kształt, całkowitą formę ogólną. Nie był 
      to najbardziej zwariowany pomysł, z jakim Ślizg spotkał się w życiu, 
      jednak Gentry żywił obsesyjne przekonanie, że Kształt ma znaczenie 
      totalne. Odkrycie tego Kształtu stało się jego graalem. 

      Ślizg przestymował kiedyś sekwencję Netu/Nauki na temat kształtu 
      wszechświata. Sądził, że wszechświat jest wszystkim, co istnieje, więc jak 
      może mieć jakikolwiek kształt? Gdyby miał, to musiałoby istnieć coś wokół 
      niego, żeby był ukształtowany w tym czymś. A jeśli to było czymś, to 
      przecież było też częścią wszechświata... To były właśnie tematy, o 
      których nie należało z Gentrym rozmawiać, ponieważ potrafił człowiekowi 
      zawiązać mózg na supeł. A zresztą Ślizg nie uważał, żeby cyberprzestrzeń 
      przypominała jakoś wszechświat. Była po prostu metodą przedstawiania 
      danych. Agencja Energii Atomowej zawsze wyglądała jak wielka czerwona 
      piramida Azteków, ale przecież wcale nie musiała; gdyby zechcieli, mogliby 
      wyglądać jak cokolwiek. Wielkie firmy zastrzegały swój wygląd. Więc skąd 
      pomysł, że cała matryca ma jakiś konkretny kształt? A gdyby nawet, czemu 
      ma z tego coś wynikać? 

      Wcisnął klawisz zasilania na panelu. Dziesięć metrów dalej Sędzia 
      zaszumiał i drgnął. 

      Ślizg Henry nienawidził Sędziego. Tego właśnie spece od sztuki nie 
      potrafili zrozumieć. Co nie oznacza, że nie sprawiała mu przyjemności 
      budowa tego stwora, wypuszczenie go tam, gdzie mógł go widzieć i pilnować, 
      a w końcu tak jakby się od niego uwolnić. Ale to przecież nie to samo, co 
      lubić. 

      Wysoki prawie na cztery metry, w ramionach szeroki na dwa, bezgłowy Sędzia 
      dygotał pod swoją połataną skorupą koloru rdzy, ale rdzy szczególnej, jak 
      uchwyty starej taczki, wygładzone tarciem tysięcy dłoni. Ślizg znalazł 
      sposób, żeby uzyskać taką powierzchnię z pomocą chemikaliów i materiałów 
      ściernych; wykorzystał ją na większej części powłoki Sędziego, a 
      konkretnie na starych częściach, które wyciągnął ze złomu; nie na zimnych 
      zębach pił tarczowych ani lustrzanych powłokach stawów, ale cała reszta 
      Sędziego miała właśnie taki kolor, takie wykończenie - jak bardzo stare 
      narzędzie, wciąż jeszcze codziennie używane. 

      Pchnął kciukiem joystick i Sędzia postąpił krok do przodu. Potem drugi. 
      Żyra działały doskonale; nawet pozbawiony ramienia, stwór poruszał się ze 
      straszliwą godnością i stawiał stopy dokładnie jak należy. 

      Ślizg uśmiechnął się w półmroku Fabryki. Sędzia człapał ku niemu, raz-dwa, 
      raz-dwa. Gdyby Ślizg zechciał, mógłby sobie przypomnieć każdy etap jego 
      konstrukcji. I czasami sobie przypominał, tylko po to, by wiedzieć, że 
      potrafi. 

      Właśnie dlatego zbudował Sędziego. Zrobił coś... nic wielkiego, ale 
      złapano go na tym, dwa razy... został osądzony i skazany, a wyrok 
      wykonano. Potem nie potrafił zapamiętać niczego, nie dłużej niż pięć minut 
      naraz. Kradł samochody. Kradł samochody bogatych ludzi. Dopilnowali, żeby 
      pamiętał, co robił. 

      Sterując joystickiem, kazał Sędziemu się odwrócić i przeprowadził go do 
      sąsiedniego pomieszczenia, przejściem między poplamionymi wilgocią 
      betonowymi podestami, na których kiedyś stały obrabiarki i spawarki. 
      Wysoko w górze, w mroku między zakurzonymi belkami, wisiały martwe systemy 
      fluorescencyjne, gdzie czasem gnieździły się ptaki. 

      Korsakow... Tak to nazywali. Robili z neuronami coś takiego, że 
      wspomnienia krótkoterminowe nie mogły się utrzymać. Czas, który 
      odsiedział, był czasem straconym; słyszał, że nie dają już takich wyroków, 
      w każdym razie nie za kradzież samochodów. Ludzie, którzy nie siedzieli, 
      myślą, że to nic takiego: jak więzienie, tylko potem wszystko się kasuje. 
      Ale to nie tak. Kiedy już wyszedł, kiedy wszystko się skończyło, trzy lata 
      rozciągały się nanizane na długi, migotliwy łańcuch lęku i zagubienia, 
      mierzonych pięciominutowymi przedziałami... I nie te przedziały pamiętał 
      najwyraźniej, a raczej przeskoki... Kiedy się to skończyło, musiał 
      zbudować Wiedźmę, Trupożercę, potem Śledczych i wreszcie - teraz - 
      Sędziego. 

      Prowadząc Sędziego po betonowej rampie do hali, gdzie czekała reszta, 
      usłyszał warkot motoru Gentry'ego w Psiej Samotni. 

      Ludzie budzili w Gentrym niepokój, ale zasada ta działała w obie strony. 
      Obcy wyczuwali Kształt płonący za powiekami Gentry'ego; jego obsesja 
      objawiała się we wszystkim, co robił. Ślizg nie miał pojęcia, jak sobie 
      radził podczas tych wypraw do Ciągu; może spotykał się tylko z ludźmi tak 
      samo opętanymi, samotnikami na obrzeżach rynków narkotyków i 
      oprogramowania. Zdawało się, że seks zupełnie go nie obchodzi - do tego 
      stopnia, że Ślizg nie miat pojęcia, czego Gentry by chciał, gdyby się 
      zainteresował. 

      Seks był główną wadą Samotni, przynajmniej jeśli chodzi o Ślizga. 
      Zwłaszcza zimą. Latem udawało mu się czasem znaleźć dziewczynę w jednym z 
      tych zardzewiałych miasteczek dookoła; z tego właśnie powodu trafił wtedy 
      do Atlantic City i zaciągnął dług u Kida. Ostatnio powtarzał sobie, że 
      najlepszym rozwiązaniem jest skupić się na robocie, ale wspinając się po 
      rozdygotanych stopniach na pomost prowadzący do lokalu Gentry' ego, zaczął 
      się zastanawiać, jak wygląda Cherry Chesterfieid pod tymi wszystkimi 
      kurtkami. Myślał o jej dłoniach, czystych i szybkich, lecz to przywoływało 
      tylko obraz nieprzytomnej twarzy człowieka na noszach i rurki podającej 
      coś do jego lewego nozdrza. Cherry ocierającej ligniną jego zapadłe 
      policzki. Skrzywił się. 

      - Hej, Gentry! - ryknął w żelazną pustkę Fabryki. - Idę... 




      Trzy rzeczy w Gentrym nie były ostre, wąskie i twarde: jego oczy, wargi i 
      włosy. Oczy miał duże, zależnie od oświetlenia szare albo niebieskie, 
      wargi pełne i ruchliwe, włosy zaczesane w nierówny czub, który kołysał się 
      przy każdym kroku. Chudość Gentry'ego nie była wychudzeniem Ptaszka, 
      zrodzonym z marnej diety i zszarpanych nerwów; Gentry był po prostu 
      szczupły, umięśniony, bez śladu tłuszczu. Ciuchy nosił ostre i obcisłe, 
      czarna skóra wyszywana czarnymi paciorkami - styl, jaki Ślizg zapamiętał z 
      czasów Deacon Blues. Paciorki, podobnie jak cała reszta, sprawiały 
      wrażenie, że Gentry ma koło trzydziestki. Ślizg sam miał koło 
      trzydziestki. 

      Gentry przyjrzał mu się, gdy wszedł przez drzwi w blask dziesięciu 
      stuwatowych żarówek. Wyraźnie dawał do zrozumienia, że Ślizg jest jeszcze 
      jedną przeszkodą pomiędzy nim a Kształtem. Odkładał właśnie na długi 
      stalowy blat parę motocyklowych bagażników; wyglądały na ciężkie. 

      Ślizg wyciął płyty dachu, gdzie było trzeba, zainstalował rozpory, a 
      dziury okrył arkuszami sztywnego plastiku. Powstałe w ten sposób świetliki 
      uszczelnił silikonem. Potem wszedł tu Gentry w masce, z rozpylaczem i 
      stoma litrami białej lateksowej farby. Nie odkurzał niczego ani nie 
      czyścił; położył tylko grubą warstwę na wszystkie śmiecie i zaschnięte 
      gołębie odchody - tak jakby przykleił to wszystko, a później malował, aż 
      stało się mniej więcej białe. Zamalował wszystko oprócz świetlików. Ślizg 
      zaczął wciągać tu sprzęt z parteru Fabryki. Wystarczyłoby go na małą 
      ciężarówkę: komputery, deki cyberprzestrzeni, stary i wielki stół 
      holoprojekcyjny, który prawie złamał wyciągarkę, generatory efektów, 
      dziesiątki pudeł z wytłaczanego plastiku, wypełnione tysiącami fisz, jakie 
      Gentry zgromadził w trakcie swych poszukiwań Kształtu, setki metrów 
      światłowodów na jaskrawych, nowych szpulach, które krzyczały do Ślizga o 
      kradzieży przemysłowej. I książki, dawne książki w okładkach z materiału 
      naklejonego na karton. Ślizg nie zdawał sobie sprawy, jak ciężkie są 
      książki. A stare pachniały smutno. 

      - Ciągniesz parę amperów więcej, niż kiedy wyjeżdżałem - stwierdził 
      Gentry, otwierając pierwszy bagażnik. - W twoim pokoju. Masz nowy 
      grzejnik? 

      Zaczął pospiesznie przeszukiwać jego zawartość, jak gdyby chciał znaleźć 
      coś, czego potrzebował, ale gdzieś mu zginęło. Wcale nie potrzebował - 
      Ślizg wiedział to dobrze. Chodziło o to, że ktoś - nawet ktoś, kogo znał - 
      pojawił się w jego przestrzeni. 

      - Tak. I muszę ogrzać jeszcze magazyn. Inaczej będzie za zimno na pracę. 

      - Nie. - Gentry podniósł nagle głowę. - To nie grzejnik w twoim pokoju. 
      Moc nie pasuje. 

      - Tak. 

      Ślizg uśmiechnął się, według teorii, że dzięki temu uśmiechowi Gentry 
      weźmie go za durnia, którego łatwo zastraszyć. 

      - Co tak, Ślizgu Henry? 

      - To nie jest grzejnik. 

      Gentry zatrzasnął klapę bagażnika. 

      - Powiesz mi, co to jest, albo odetnę ci zasilanie. 

      - Wiesz, Gentry, że gdyby mnie tu nie było, traciłbyś więcej czasu na... 
      różne rzeczy. - Ślizg uniósł brwi i znacząco zerknął na wielki stół 
      projekcyjny. - Rzecz w tym, że jest tu ze mną dwoje ludzi... - Widział, 
      jak Gentry sztywnieje, jak rozszerzają się jasne oczy. - Ale nie zobaczysz 
      ich ani nie usłyszysz, nic... 

      - Nie - zgodził się Gentry, wymijając koniec stołu. Głos miał surowy. - 
      Ponieważ ty ich stąd wyrzucisz, prawda? 

      - Maks dwa tygodnie, Gentry. 

      - Wynocha. Natychmiast. - Twarz Gentry'ego zbliżyła się na kilkanaście 
      centymetrów i Ślizg poczuł nieświeży oddech zmęczenia. - Albo polecisz 
      razem z nimi. 

      Ślizg był cięższy od Gentry'ego o dziesięć kilo, w większości muskułów, 
      ale to nigdy w Gentrym nie budziło lęku. Co z kolei samo w sobie budziło 
      lęk. Gentry przyłożył mu kiedyś, w twarz, mocno, a Ślizg spojrzał na 
      trzymany w ręku ciężki klucz ze stali chromowo-molibdenowej i poczuł się 
      dziwnie zakłopotany. 

      Gentry zesztywniał cały i zaczynał się trząść. Ślizg domyślał się, że nie 
      sypiał, kiedy wyjeżdżał do Bostonu czy Nowego Jorku. Zresztą w Fabryce też 
      nie zawsze się wysypiał. Wracał spięty, a pierwszy dzień zawsze był 
      najgorszy. 

      - Popatrz - powiedział Ślizg tak, jak można by przemawiać do dziecka 
      bliskiego płaczu. 

      Wyjął z kieszeni torebkę, łapówkę od Kida Afriki, i pokazał Gentry'emu 
      opakowane w przezroczysty plastik niebieskie dermy, różowe tabletki, 
      owiniętą czerwonym celofanem paskudną bryłę opium, kryształy maga niby 
      duże żółte cukierki, plastikowe inhalatory z wyskrobanym nożem znakiem 
      japońskiego producenta... 

      - To Afrika - wyjaśnił, machając pakunkiem. 

      - Afryka? - Gentry spojrzał na torebkę, na Ślizga, znowu na torebkę. - To 
      z Afryki? 

      - Kid Afrika. Nie znasz go. Zostawił to dla ciebie. 

      - Dlaczego? 

      - Bo chciał, żebym przez jakiś czas przechował tu dwójkę jego kumpli. 
      Jestem mu winien przysługę, Gentry. Wytłumaczyłem mu, że nie lubisz tu 
      obcych. Że cię denerwują. I wtedy - skłamał - powiedział, że chciałby 
      zostawić ci jakiś drobiazg. Jako rekompensatę za kłopoty. 

      Gentry wziął torebkę, przesunął palcem wzdłuż szwu i otworzył. Wyjął opium 
      i oddał je Ślizgowi. 

      - To się nie przyda. 

      Wziął niebieski derm, odkleił zabezpieczenie i starannie wygładził go na 
      wewnętrznej stronie prawego nadgarstka. Ślizg z roztargnieniem ugniatał 
      opium między kciukiem i palcem wskazującym; celofan trzeszczał cicho. 
      Gentry okrążył stół i otworzył motocyklowy bagażnik. Ze środka wyjął nową 
      parę czarnych skórzanych rękawic. 

      - Myślę, że powinienem... poznać tych twoich gości, Ślizg. 

      - Co? - Ślizg mrugnął oszołomiony. - Pewno... Ale nie ma potrzeby, 
      poważnie, nie chciałbym ci... 

      - Nie. - Gentry postawił kołnierz. - Nalegam. 

      Schodząc po stopniach w dół. Ślizg przypomniał sobie o opium i cisnął je 
      przez poręcz, w ciemność. 

      Nienawidził prochów. 




      - Cherry? 

      Czuł się głupio, kiedy przy Gentrym musiał stukać do własnych drzwi. Bez 
      rezultatu. Otworzył je: przyciemnione światło. Zauważył, że na jedną z 
      żarówek zrobiła abażur, stożek żółtego faksa przymocowany skręconym 
      drutem. Dwie pozostałe wykręciła. Nie było jej. 

      Nosze stały na miejscu, a ich pasażer leżał otulony niebieskim nylonowym 
      śpiworem. To go zżera, pomyślał Ślizg, patrząc na nadbudowę aparatury 
      medycznej, rurki, worki z płynem... Nie, powiedział sobie, to utrzymuje go 
      przy życiu, jak w szpitalu. Ale wrażenie pozostało: a jeśli to go 
      pochłania, wysysa do sucha? Przypomniał sobie gadanie Ptaszka o wampirach. 


      - No tak... - Gentry wyminął go i stanął nad nieprzytomnym. 

      - Dziwne masz towarzystwo. Ślizgu Henry. 

      Obszedł nosze dookoła, ostrożnie zachowując metrowy dystans między 
      własnymi kostkami a nieruchomą postacią. 

      - Gentry, jesteś pewien, że nie masz ochoty wrócić na górę? Ten derm 
      chyba... Może dałeś sobie za dużo. 

      - Naprawdę? - Gentry przechylił głowę. Oczy błyszczały mu w żółtym 
      świetle. Mrugnął. - A dlaczego tak sądzisz? 

      - No wiesz... - Ślizg zawahał się. - Nie jesteś taki jak zawsze. To znaczy 
      taki jak przedtem. 

      - Sądzisz, że przeżywam wahnięcie nastroju? 

      - Tak. 

      - Cieszy mnie to wahnięcie nastroju. 

      - Nie zauważyłam, żebyś się uśmiechał - odezwała się Cherry, stając w 
      drzwiach. 

      - Cherry, to jest Gentry. Fabryka tak jakby należy do niego. 

      Cherry pochodzi z Cleveland... 

      Ale Gentry miał już w ręku wąską czarną latarkę; badał siatkę trod, 
      pokrywającą czoło śpiącego. Wyprostował się; promień odszukał 
      bezkształtny, nie oznakowany blok, potem przesunął się w dół, wzdłuż 
      grubego czarnego kabla, do trod. 

      - Cleveland... - powtórzył po chwili, jakby była to nazwa, którą poznał we 
      śnie. - To ciekawe... - Znowu uniósł latarkę, by obejrzeć miejsce, gdzie 
      kabel wnikał do aparatu. - Cherry... Powiedz mi. Cherry, kim on jest? 

      Promień oświetlił wychudzoną, irytująco zwyczajną twarz. 

      - Nie wiem - odparła. - Przestań mu świecić w oczy. Możesz zakłócić REM 
      albo co... 

      - A to? - Oświetlił płaski szary układ. 

      - Kid mówił na to LF. Jego nazywał Grafem, a to nazywał LF. - Wsunęła dłoń 
      pod kurtki i podrapała się. 

      - A zatem... - Gentry odwrócił się; światło zgasło z pstryknięciem, blask 
      obsesji płonął jasno w jego oczach, tak potężnie wzmocniony dennem Kida 
      Afriki, że Ślizg miał wrażenie, jakby Kształt był właśnie tam, jakby 
      jarzył się przez czoło, widoczny dla wszystkich oprócz samego Gentry'ego. 
      - Zatem to musi być właśnie to... 




      11
      W gigancie


      Mona zbudziła się, kiedy już lądowali. 

      Prior słuchał Eddy'ego, kiwał głową i błyskał tym swoim prostokątnym 
      uśmiechem. Zupełnie jakby uśmiech zawsze tam był, ukryty za brodą. Ale 
      przebrał się, więc musiał mieć w samolocie jakieś rzeczy. Teraz nosił 
      gładki szary garnitur i krawat w ukośne paski. Jak te numery, z którymi 
      umawiał ją Eddy w Cleveland, tyle że garnitur leżał na nim inaczej. 

      Widziała kiedyś, jak numer przymierza garnitur - facet, który zabrał ją do 
      Holiday Inn. Sklep był w holu, a numer stał w samej bieliźnie, porysowany 
      krzyżującymi się liniami niebieskiego światła, i oglądał siebie na trzech 
      wielkich ekranach. Nie było tam widać niebieskich linii, bo na każdym 
      obrazie miał na sobie inny garnitur. A Mona musiała przygryzać język, żeby 
      nie wybuchnąć śmiechem, ponieważ system miał jakiś program kosmetyczny i 
      trochę zmieniał wizerunek na ekranach, wydłużał twarz i dorabiał 
      mocniejszy podbródek, a facet jakby tego nie zauważał. W końcu wybrał 
      garnitur, włożył ten, w którym przyszedł, i po wszystkim. 

      Eddy tłumaczył coś Priorowi, jakiś kluczowy punkt architektury któregoś ze 
      swoich przekrętów. Potrafiła już wyciszyć treść, ale ton wciąż do niej 
      docierał. Jakby sądził, że ludzie nie zdołają pojąć, na czym polega 
      sztuczka, z której był tak dumny, więc mówił powoli i spokojnie, jak do 
      dziecka. Jakoś to Priorowi nie przeszkadzało; Mona miała co prawda 
      wrażenie, że Priora guzik obchodzi, co gada Eddy. 

      Ziewnęła, przeciągnęła się, a samolot uderzył dwa razy o betonowy pas, 
      ryknął i zaczął zwalniać. Eddy nawet nie przerwał. 

      - Samochód na nas czeka - wtrącił Prior. 

      - I dokąd nas zabierze? - spytała Mona, nie zważając na gniewną zmarszczkę 
      na czole Eddy'ego. 

      Prior zademonstrował jej swój uśmiech. 

      - Do hotelu. - Odpiął pas bezpieczeństwa. - Zamieszkamy tam na kilka dni. 
      Obawiam się, że większość z nich będziesz musiała spędzić w swoim pokoju. 

      - Taka była umowa - dodał Eddy, jakby to on wpadł na pomysł, żeby nie 
      wychodziła. 

      - Lubisz stymy, Mona? - zapytał Prior, wciąż uśmiechnięty. 

      - Jasne - odparła. - Kto nie lubi? 

      - A masz jakiś ulubiony, Mona? Ulubioną gwiazdę? 

      - Angie - burknęła czymś poirytowana. - Kogo by innego? 

      Uśmiech poszerzył się nieco. 

      - To dobrze. Ściągniemy ci jej najnowsze taśmy. 

      Wszechświat Mony składał się w znacznej części z przedmiotów i miejsc, 
      które znała, ale nigdy fizycznie ich nie widziała ani nie odwiedziła. W 
      stymach centrum północnego Ciągu nie śmierdziało. Pewnie to wycinali, 
      domyślała się; tak samo Angie nigdy nie bolała głowa ani nie miała okresu. 
      Ale Ciąg śmierdział. Jak Cleveland, a nawet gorzej. Z początku myślała, że 
      to zapach lotniska, ale okazał się jeszcze silniejszy, kiedy wysiedli z 
      samochodu przed hotelem. W dodatku na ulicy było zimno jak diabli, a wiatr 
      kąsał jej nagie łydki. 

      Hotel był większy niż Holiday Inn, ale i starszy. W holu panował większy 
      tłok niż w stymowych holach i leżało sporo czystego niebieskiego dywanu. 
      Prior kazał jej czekać przy afiszu jakiegoś orbitalnego kurortu, a on z 
      Eddym podeszli do długiego czarnego kontuaru i zaczęli rozmawiać z kobietą 
      noszącą mosiężny identyfikator. Mona czuła się głupio, stojąc tak w białym 
      plastikowym płaszczu przeciwdeszczowym, który Prior kazał jej włożyć, jak 
      gdyby uznał, że jej ubiór nie jest dostatecznie elegancki. Mniej więcej 
      trzecią część ludzi w holu stanowili Japończycy, których wzięła za 
      turystów. Chyba wszyscy mieli jakiś sprzęt rejestrujący: wideo, holo, 
      niektórzy zestawy stymowe na paskach... Ale poza tym nie wyglądali na 
      takich, co mają dużo forsy. Pomyślała, że przecież powinni mieć. Może są 
      sprytni i nie chcą tego okazywać, uznała. 

      Zauważyła, że Prior kładzie na kontuarze chip kredytowy, a kobieta z 
      identyfikatorem podnosi go i przesuwa wzdłuż metalowej szczeliny. 




      Prior położył jej torbę na łóżku, szerokim bloku beżowej pianki. Dotknął 
      panelu i rozsunęła się kotara na całą ścianę. 

      - Nie jest to Ritz - powiedział. - Ale postaramy się, żeby ci było 
      wygodnie. 

      Mona mruknęła coś niewyraźnie. Ritz był barem z hamburgerami w Cleveland i 
      nie rozumiała, jaki może mieć związek z tym wszystkim. 

      - Patrz - dodał Prior. - Twoja ulubienica. 

      Stał przy głowie łóżka. Miało wbudowany stym, a na małej półce leżały 
      trody w plastikowym opakowaniu i jakieś pięć kaset. 

      - Same nowe stymy Angie. 

      Zastanowiła się, kto tu przyniósł te kasety i czy zrobili to, kiedy już 
      Prior ją zapytał, co lubi najbardziej. Pokazała mu własny uśmiech i 
      podeszła do okna. Ciąg wyglądał tak jak w stymach; okno było niczym 
      holograficzna pocztówka ze słynnymi budynkami, których nazw nie znała, ale 
      wiedziała, że są słynne. 

      Szare kopuły geodezyjne pobielone śniegiem, za nimi szarość nieba. 

      - Zadowolona jesteś, dziecinko? - spytał Eddy. Podszedł do niej od tyłu i 
      położył jej dłonie na ramionach. 

      - Mają tu przysznic? 

      Prior roześmiał się. Wzruszyła ramionami, zrzucając dłonie Eddy'ego, i 
      wyniosła torbę do łazienki. Zamknęła drzwi na zamek. Usłyszała, jak Prior 
      śmieje się znowu, a Eddy zaczyna tę swoją gadkę. Usiadła na muszli, 
      otworzyła torbę i wyjęła kosmetyczkę, gdzie trzymała swój mag. Zostały jej 
      jeszcze cztery kryształy. To chyba dosyć; trzy wystarczały, ale kiedy 
      miała już tylko dwa, rozglądała się za handlarzem. Nieczęsto brała 
      dopalacze, w każdym razie nie codziennie... Co prawda ostatnio zaczęła, 
      ale to dlatego, że Floryda doprowadzała ją do obłędu... 

      Teraz będzie się ograniczać, postanowiła, wytrząsając z fiolki jeden 
      kryształ. Przypominał twardy żółty cukierek; trzeba było go rozkruszyć, a 
      potem rozdrobnić między dwoma płytkami. Wydzielał wtedy taki szpitalny 
      zapach. 




      Nie było ich już, kiedy wyszła spod prysznica. Stała pod nim, dopóki się 
      jej nie znudziło, a trwało to długo. Na Florydzie zwykle używali natrysków 
      na publicznych basenach albo na stacjach autobusowych - takich, gdzie się 
      wrzucało żetony. Domyślała się, że tutaj było podłączone coś, co 
      odmierzało litry i doliczało je do rachunku; tak działały łazienki w 
      Holiday Inn. Nad plastikowym sitkiem wisiał duży biały filtr, a na 
      kafelkach przyczepili tabliczkę z okiem i łezką, co znaczyło, że można się 
      spokojnie kąpać, ale trzeba uważać, żeby woda nie dostała się do oczu, jak 
      woda w basenie. W ścianie tkwiły chromowane rurki, a kiedy się przycisnęło 
      guzik pod którąś z nich, płynął szampon, balsam, mydło w płynie i olejek 
      kąpielowy. Zapalała się też czerwona kropka obok guzika, ponieważ wszystko 
      to doliczali do rachunku. Rachunku Priora. Ucieszyła się, że sobie poszli, 
      bo lubiła być sama, czysta i na haju. Nieczęsto bywała sama, chyba że na 
      ulicy, ale to nie to samo. Podeszła do okna, zostawiając na beżowym 
      dywanie mokre ślady stóp. Owinęła się ręcznikiem, dopasowanym kolorem do 
      łóżka i wykładziny; w szorstkiej części miał wygolone jakieś słowo, pewnie 
      nazwę hotelu. 

      O przecznicę dalej wznosiła się piramida staromodnego budynku. Zwężający 
      się szczyt wyrzeźbiono tak, żeby przypominał górę z kamieniami, trawą i 
      wodospadem, który opadał, uderzał o kamienie i opadał niżej. Uśmiechnęła 
      się, myśląc, po co ktoś robił sobie tyle kłopotu. Smugi pary unosiły się z 
      miejsca, gdzie woda uderzała o podłoże. Nie może po prostu wylewać się na 
      ulicę, pomyślała. Za dużo by to kosztowało. Pewnie pompują ją z powrotem 
      na górę i używają jeszcze raz, i tak w kółko. 

      Coś szarego poruszyło tam głową i uniosło zakręcone rogi, jakby się jej 
      przyglądało. Cofnęła się o krok i zamrugała niepewnie. Rodzaj owcy... ale 
      pewnie zdalnie sterowanej, hologram albo co... Zwierzę potrząsnęło łbem i 
      zaczęło skubać trawę. Mona wybuchnęła śmiechem. 

      Czuła maga w mięśniach łydek i łopatkach: chłodny dreszcz. I szpitalny 
      posmak w gardle. 

      Przedtem była przestraszona, ale teraz już nie. 

      Prior miał nieprzyjemny uśmiech, ale był po prostu graczem, szurniętym 
      garniturem. Miał pieniądze, ale należały do kogoś innego. 

      Eddy też już nie budził w niej lęku; miała niemal uczucie, jakby przedtem 
      bała się o niego, bo widziała, za kogo biorą go inni. 

      Zresztą, pomyślała, to teraz nieważne. Nie hoduje już ryb w Cleveland i 
      nikt jej nie zmusi do powrotu na Florydę. 

      Przypomniała sobie spirytusowy palnik, lodowate zimowe poranki i staruszka 
      otulonego luźnym szarym płaszczem. Na zimę mocował drugą warstwę plastiku 
      na oknach. Palnik wystarczał wtedy, żeby ogrzać pomieszczenie, bo ściany 
      pokrywały płyty twardego styropianu, a na nich paździerzowe. Tam, gdzie 
      wystawał styropian, dało się wydłubywać go palcem i robiły się dziury; 
      staruszek wrzeszczał, kiedy ją na tym przyłapał. Trudniej było ogrzewać 
      zbiorniki ryb; pompowali wodę na dach, gdzie sterczały słoneczne 
      zwierciadła, a potem do tych przezroczystych plastikowych rurek. Pomagały 
      rośliny gnijące przy zbiornikach; kiedy łapali siatką ryby, wznosiła się 
      para. Staruszek wymieniał zębacze na inne rzeczy, które ludzie hodowali, 
      na spirytus do palnika i do picia, kawę, na odpadki do karmienia ryb. 

      Nie był jej ojcem, co powtarzał dość często, jeśli już w ogóle się 
      odzywał. Czasami jeszcze się zastanawiała, czy to prawda. Kiedy pierwszy 
      raz go spytała, ile ma lat, powiedział, że sześć. Od tego dnia zaczęła 
      liczyć. 

      Usłyszała, jak otwierają się drzwi. Obejrzała się: w progu stał Prior ze 
      złotą płytką klucza w ręku i z brodą ukazującą uśmiech. 

      - Mona - powiedział, wchodząc. - To jest Gerald. 

      Wysoki Chińczyk, szary garnitur, siwiejące włosy. Uśmiechnął się łagodnie, 
      wyminął Priora i podszedł wprost do biurka naprzeciw łóżka. Położył na nim 
      czarną walizeczkę i otworzył zamki. 

      - Gerald to przyjaciel. Jest doktorem. Musi cię obejrzeć. 

      - Mona... - Gerald wyjął coś z walizeczki. - Ile masz lat? 

      - Szesnaście - odpowiedział Prior. - Prawda, Mona? 

      - Szesnaście... - powtórzył Gerald. Przedmiot w jego rękach przypominał 
      czarne gogle, słoneczne okulary z wypustkami i przewodami. - To trochę 
      mało, nie uważasz? 

      Spojrzał na uśmiechniętego Priora. 

      - Ile brakuje? Dziesięć lat? 

      - Niecałe - odparł Prior. - Nie wymagamy perfekcji. 

      Gerald przyjrzał się Monie. 

      - I nie otrzymacie jej. - Założył czarne okulary i nacisnął coś; pod 
      szkłem zapaliło się światełko. - Ale istnieją różne stopnie aproksymacji. 

      Światło skierowało się w jej stronę. 

      - Chodzi o kosmetykę, Gerald. 

      - Gdzie Eddy? - zapytała, kiedy Gerald podszedł bliżej. 

      - W barze. Mam po niego zadzwonić? - Prior podniósł słuchawkę, ale odłożył 
      ją, nie wybierając numeru. 

      - O co tu chodzi? - Odsunęła się od Geralda. 

      - Badanie medyczne - wyjaśnił Gerald. - Nic bolesnego. - Przyparł ją do 
      okna. Ponad ręcznikiem przyciskała łopatki do chłodnej szyby. - Ktoś 
      zamierza cię zatrudnić i zaproponować bardzo dobrą pracę. Chcą się 
      upewnić, że jesteś zdrowa. - Promień światła ukłuł ją w lewe oko. - Jest 
      na jakichś stymulantach - poinformował Priora całkiem innym tonem. 

      - Staraj się nie mrugać, Mona. - Promień światła przesunął się do prawego 
      oka. - Co to było, Mona? Ile wzięłaś? 

      - Mag. - Przymknęła oczy. 

      Chłodnymi palcami ujął ją pod brodę i ustawił głowę. 

      - Ile? 

      - Jeden kryształ... 

      Światło zgasło. Jego gładka twarz znalazła się bardzo blisko. W goglach 
      pełno było soczewek, szczelin, małych pierścieni z czarnej drucianej 
      siatki. 

      - Nie da się ocenić czystości - stwierdził. 

      - Był czyściutki - zapewniła, chichocząc. 

      Puścił jej brodę i uśmiechnął się. 

      - Nie będzie z tym kłopotów. Czy mogłabyś otworzyć usta? 

      - Usta? 

      - Chciałbym obejrzeć twoje zęby. 

      Zerknęła na Priora. 

      - Mamy szczęście - oznajmił Gerald, kiedy użył światełka, by zajrzeć jej 
      do ust. - W dobrym stanie i bliskie konfiguracji docelowej. Koronki, 
      wypełnienia... 

      - Wiedzieliśmy, Gerald, że możemy na ciebie liczyć. 

      Gerald zdjął gogle i spojrzał na Priora. Podszedł do swojej walizeczki i 
      schował je. 

      - Z oczami też mamy szczęście. Bardzo podobne. Kwestia zabarwienia. 

      Wyjął foliową torebkę, rozerwał ją, wciągnął na prawą dłoń rękawiczkę 
      chirurgiczną. 

      - Zrzuć ten ręcznik, Mona. Połóż się wygodnie. 

      Spojrzała niepewnie na Priora, potem na Geralda. 

      - Chcecie obejrzeć moje papiery, badania krwi i resztę? 

      - Nie - zapewnił Gerald. - Wszystko w porządku. 

      Wyjrzała przez okno w nadziei, że zobaczy wielkoroga, ale zniknął, a niebo 
      pociemniało. Rozluźniła ręcznik, opuściła go na podłogę, potem położyła 
      się na wznak na beżowej gąbce. 

      Nie różniło się to bardzo od tego, za co jej płacili; nie trwało nawet tak 
      długo. 




      Siedząc w łazience z otwartą kosmetyczką na kolanach i rozcierając kolejny 
      kryształ, uznała, że ma prawo być wściekła. 

      Najpierw Eddy poszedł gdzieś bez niej, potem zjawił się Prior z tym 
      szurniętym medykiem, a w końcu powiedział jej, że Eddy śpi w innym pokoju. 
      Na Florydzie chętnie znalazłaby się czasem z dala od Eddy'ego, ale tutaj 
      to co innego. Nie miała ochoty siedzieć całkiem sama, a bała się poprosić 
      Priora o klucz. On za to miał klucz, więc kiedy tylko zechciał, mógł się 
      jej wpakować do pokoju ze swoimi szurniętymi kumplami. Co to w ogóle za 
      układ? 

      I jeszcze ta sprawa z plastikowym płaszczem przeciwdeszczowym, który 
      przypiekał jej tyłek. Pieprzona jednorazowa peleryna. Rozdrobniła 
      sproszkowanego maga między nylonowymi krążkami, ostrożnie zsunęła go do 
      inhalatora, wypuściła powietrze, przyłożyła ustnik do warg i przycisnęła. 
      Podniebienie oblepiła chmura żółtego pyłu. Część dotarła pewnie aż do 
      płuc. Słyszała, że to niezdrowo. 

      Nie miała żadnych planów, kiedy wychodziła do łazienki, żeby sobie walnąć. 
      Ale kiedy poczuła mrowienie na karku, nagle pomyślała o ulicach wokół 
      hotelu. Po drodze widziała niewiele. Były tam kluby, bary, sklepy z 
      ubraniami na wystawach. Muzyka. Muzyka by się jej teraz przydała. I tłum. 
      I to, jak można się w tłumie zgubić, zatracić, po prostu nie istnieć. 
      Drzwi nie były zamknięte - to już sprawdzała. Tyle że zatrzasną się za 
      nią, a nie miała klucza. Ale mieszkała tutaj, więc Prior musiał ją 
      zameldować w recepcji. Pomyślała, czy nie zejść na dół i nie poprosić tam 
      o klucz, ale ten pomysł jej się nie spodobał. Znała te garnitury za 
      kontuarem i wiedziała, jak patrzą na człowieka. Nie, uznała. Najlepiej 
      będzie zostać i przestymować sobie te nowe Angie. 

      Dziesięć minut później wychodziła bocznymi drzwiami z głównego holu, a mag 
      szumiał jej w głowie. 

      Na dworze mżyło - może to kondensacja na kopule. Włożyła biały płaszcz, 
      uznając, że może Prior jednak wie, co robi, ale teraz była z tego 
      zadowolona. Z przepełnionego kosza oderwała zwój faksa i trzymała go nad 
      głową, by ochronić włosy. Nie było już tak zimno i bardzo dobrze, bo jej 
      nowe rzeczy nie należały do ciepłych. 

      Rozejrzała się po alei, niepewna, w którą stronę się skierować. Zobaczyła 
      pół tuzina prawie identycznych frontonów hoteli, rząd riksz, rozmazane w 
      mżawce neony sklepików. I ludzi, mnóstwo ludzi, jak w centrum Cleveland, 
      ale każdy z nich ubrany ostro, każdy miał dokąd iść. Po prostu idź za 
      nimi, pomyślała. Mag dał jej dodatkowego kopa, pozwolił bez zastanowienia 
      zanurzyć się w rzekę pięknych ludzi. Stukała obcasami swoich nowych 
      bucików, osłaniając głowę faksem, dopóki - znowu szczęśliwy traf- deszcz 
      nie ustał. 

      Chętnie obejrzałaby wystawy sklepów, obok których niósł ją tłum, ale sam 
      ruch sprawiał rozkosz, a nikt inny się nie zatrzymywał. Wystarczały jej 
      przelotne spojrzenia. Ubrania przypominały ciuchy ze stymów, przynajmniej 
      niektóre - w stylu, jakiego jeszcze nie widziała. 

      Tutaj powinnam mieszkać, myślała. Powinnam tu być od początku. Nie na 
      rybnej farmie, nie w Cleveland, nie na Florydzie. To dobre miejsce, 
      prawdziwe miejsce, każdy może tu trafić, nie trzeba go szukać przez stym. 
      Rzecz w tym, że czegoś takiego nigdy nie oglądała na stymach - normalnych 
      ludzi. Nie było to odpowiednie otoczenie dla takiej gwiazdy jak Angie. 
      Angie bywała w zamkach, między innymi gwiazdami stymu. Ale, wielki Boże, 
      było tu ślicznie, a noc taka jasna, a tłum płynął wokół niej, obok 
      wszystkich rzeczy, jakie mogłaby zdobyć, gdyby tylko miała trochę 
      szczęścia. 

      Eddy'emu się tu nie podobało. W każdym razie ciągle powtarzał, jak tu jest 
      szmatławo, ludzi za dużo, czynsz za wysoki i za mocna konkurencja. Ale nie 
      zastanawiał się nawet dwóch sekund, przypomniała sobie, kiedy Prior złożył 
      mu propozycję. Domyślała się, dlaczego Eddy tak narzekał. Musiał coś tu 
      zawalić, trafić jakiegoś solidnego wilsona. Albo nie chciał o tym 
      pamiętać, albo byli tu ludzie, którzy by mu przypomnieli, gdyby tylko 
      wrócił. Poznawała to po sposobie, w jaki mówił o tym mieście, tak samo jak 
      mówił o każdym, kto twierdził, że z jego przekrętów nic nie wyjdzie. Nowy 
      kumpel, taki sprytny pierwszej nocy, następnej okazywał się wrednym 
      wilsonem, durnym i bez śladu wizji. 

      Minęła wielki magazyn z rewelacyjnym zestawem stymowym na wystawie, 
      płaskim i matowoczarnym. Nad nim wspaniałe holo Angie, która z tym swoim 
      wpół smutnym uśmiechem przyglądała się idącym ludziom. Królowa nocy, nie 
      ma co. 

      Rzeka ludzi wpływała na coś w rodzaju kręgu, gdzie cztery ulice spotykały 
      się i obiegały fontannę. Ponieważ Mona nigdzie właściwie nie zmierzała, 
      przystanęła tam, a przechodnie wokół niej bez zatrzymywania rozeszli się w 
      różne strony. Oczywiście, wewnątrz kręgu też byli ludzie; niektórzy 
      siedzieli na popękanym betonowym brzegu fontanny. Pośrodku stał jakiś 
      pomnik z marmuru, wytarty i zaokrąglony: jakby dziecko dosiadające 
      wielkiej ryby, delfina. Wyglądało na to, że z pyska delfina powinna 
      tryskać woda... gdyby fontanna działała, ale była zepsuta. Nad głowami 
      siedzących Mona widziała w wodzie pomięty, mokry faks i białe styropianowe 
      kubki. 

      I nagle wydało się jej, że tłum stopił się za nią we wklęsłą, ruchomą 
      ścianę ciał, a trójka z przodu, na brzegu fontanny, nagle wyostrzyła się 
      jak na filmie. Gruba dziewczyna z włosami farbowanymi na czarno, z ustami 
      wpół otwartymi tak, jakby zawsze takie były, z piersiami przelewającymi 
      się przez czerwony błyszczący stanik; blondynka o wąskiej twarzy, z cienką 
      niebieską linią szminki, z dłonią jak ptasia łapa, w której wyrasta 
      papieros; mężczyzna o nagich, mimo chłodu, błyszczących od olejku 
      ramionach z wszczepami twardych jak skała mięśni pod syntetyczną 
      opalenizną i marnymi więziennymi tatuażami... 

      - Hej, mała - krzyknęła gruba jakby z radością. - Chyba nie masz zamiaru 
      tu zrywać... 

      Blondynka spojrzała na Monę zmęczonym wzrokiem, rzuciła jej blady uśmiech 
      w stylu "to nie moja wina" i odwróciła głowę. 

      Alfons oderwał się od fontanny jak nakręcany automat, ale Mona już 
      odchodziła. Zrozumiała minę blondynki. Chwycił ją za ramię, lecz nie 
      wytrzymał plastikowy szew peleryny i zdołała wcisnąć się z powrotem w 
      tłum. Mag zadziałał znowu i zanim się zorientowała, była już o przecznicę 
      dalej, oparta o stalowy słup, rozkaszlana i zdyszana. 

      Teraz jednak mag działał odwrotnie, jak to się czasem zdarzało. Wszystko 
      stało się brzydkie. Twarze w tłumie wyglądały na opętane i chciwe, jak 
      gdyby wszyscy mieli tu swoje misje do spełnienia; z okien wystawowych 
      padało zimne i ostre światło, a wszystkie przedmioty leżały za szybami 
      tylko po to, by jej powiedzieć, że nie może ich zdobyć. Skądś dobiegał 
      głos, paplanie zagniewanego dziecka, wykrzykującego nieskończony, 
      bezsensowyny ciąg przekleństw; kiedy uświadomiła sobie, kto to jest, 
      umilkła. 

      Zmarzła jej lewa ręka. Rękaw zniknął, szew z boku był rozerwany do pasa. 
      Zdjęła płaszcz i narzuciła go sobie na ramiona jak pelerynę; może dzięki 
      temu trudniej ją będzie zauważyć. 

      Oparła się plecami o słup; mag płynął niby spóźniona fala adrenaliny. 
      Kolana się pod nią ugięły i poczuła, że zaraz zemdleje. Wtedy jednak mag 
      wyciął jedną ze swoich sztuczek i nagle znalazła się w letnim słońcu na 
      podwórzu staruszka; na szarym gruncie widziała wydrapane linie dziecinnej 
      gry, ale sama tkwiła tam nieruchomo, przykucnięta, wpatrzona ponad 
      zbiorniki, gdzie świetliki fruwały w krzakach przy pogiętej starej 
      karoserii. Światło padało zza jej pleców, z domu. Czuła zapach 
      kukurydzianych placków i kawy, którą tam gotował raz za razem, póki 
      łyżeczka nie stanęła w niej sztorcem, jak mówił, a on sam pewnie czytał 
      którąś ze swoich książek, kruchych i pożółkłych; ani jedna stronica nie 
      miała wszystkich rogów. Trzymał je opakowane w foliowe koperty, bo czasami 
      rozsypywały się pod palcami, ale kiedy znalazł w nich coś, co chciał 
      zachować, wyciągał z szuflady tę małą kopiarkę, wkładał baterię i 
      przesuwał nad stroną. Lubiła patrzeć, jak wysuwają się świeżutkie kopie: 
      ich szczególny zapach szybko się rozwiewał, a sama nie mogła obsługiwać 
      kopiarki. Niekiedy czytał głośno, z pewnym wahaniem w głosie, jak człowiek 
      próbujący zagrać na instrumencie, którego od bardzo dawna nie dotykał. To 
      nie były historie... nie miały zakończenia i nie opowiadały żartu. Były 
      jak okna wychodzące na coś niezwykłego... Nie starał się niczego 
      tłumaczyć, pewnie sam nie rozumiał, może nikt już nie rozumiał... 

      Ulica powróciła, wyraźna i jaskrawa. 

      Mona przetarła oczy i zakaszlała. 




      12
      Antarktyka zaczyna się tutaj


      - Jestem gotowa - oznajmiła Piper Hill, zamykając oczy. 

      Siedziała na podłodze w luźnej aproksymacji pozycji lotosu. 

      - Dotknij lewą dłonią kołdry. 

      Osiem cienkich kabli sięgało od gniazd za uszami Piper do instrumentu, 
      który ułożyła na opalonych udach. 

      Otulona białym frotowym szlafrokiem Angie siedziała na brzegu łóżka, 
      naprzeciw techniczki. Czarny zestaw testujący obejmował jej czoło jak 
      uniesiona opaska na oczy. Wykonała polecenie, przesuwając lekko czubkami 
      palców po surowym jedwabiu i płótnie zmiętej pościeli. 

      - Dobrze - stwierdziła Piper bardziej do siebie niż do Angie. Dotknęła 
      czegoś w aparacie. - Jeszcze raz. 

      Angie poczuła, jak gęstnieje splot pod palcami. 

      - Jeszcze. 

      Kolejna poprawka. Tym razem mogła już wyczuć pojedyncze włókna, odróżnić 
      jedwab od płótna... 

      - Jeszcze. 

      Nerwy jęknęły, kiedy nagimi palcami przejechała po stalowych opiłkach, 
      tłuczonym szkle... 

      - Optimum. - Piper otworzyła niebieskie oczy. 

      Z rękawa kimona wyjęła maleńką fiolkę z kości słoniowej, odkorkowała i 
      podała Angie. 

      Angie przymknęła oczy i powąchała ostrożnie. Nic. 

      - Jeszcze raz. 

      Roślinny zapach. Fiołki? 

      - Jeszcze. 

      Zakręciło jej się w głowie od mdlącego odoru cieplarni. 

      - Układ olfaktoryczny wzmocniony - oświadczyła Piper, kiedy duszący zapach 
      się rozpłynął. 

      - Nie zauważyłam. - Otworzyła oczy. Piper podawała jej mały krążek białego 
      papieru. - Byle to nie była ryba - westchnęła Angie i polizała czubek 
      palca. 

      Dotknęła papieru i podniosła palec do ust. Jeden z testów Piper obrzydził 
      jej kiedyś ryby na miesiąc. 

      - To nie ryba. - Piper uśmiechnęła się. 

      Włosy ścinała krótko, jak obcisły hełm, który podkreślał grafitowe 
      lśnienie wszczepionych za uszami gniazd. Krzemowa święta Joanna, nazywał 
      ją Porphyre. Prawdziwą namiętnością Piper była jej praca jako osobistego 
      technika Angie, podobno najlepszego fachowca Netu. 

      Karmel... 




      - Kto jeszcze tu przyleciał, Piper? 

      Zakończywszy regulację, Piper chowała swoją aparaturę do nylonowego 
      futerału. 

      Przed godziną Angie usłyszała lądujący śmigłowiec; potem śmiechy, kroki na 
      tarasie. Sen odpłynął. Zrezygnowała ze zwykłej próby analizy tego, co 
      zaszło, kiedy spała - jeśli można to nazwać spaniem: cudze wspomnienia 
      wlewały się, wypełniały ją, potem spływały na poziomy, do których nie 
      mogła dosięgnąć, zostawiając tylko powidoki... 

      - Raebel - odparła Piper. - Lomas, Hickman, Ng, Porphyre, Pope. 

      - A Robin? 

      - Nie. 




      - Ciągłość - rzuciła spod prysznica. 

      - Dzień dobry, Angie. 

      - Wrzeciono Freeside. Do kogo należy? 

      - Obecni właściciele, spółka Julianna Group i Caribbana Orbital, zmienili 
      nazwę na Mystique II. 

      - Kto był właścicielem, kiedy Tally tam nagrywała? 

      - Tessier-Ashpool S.A. 

      - Chcę się dowiedzieć czegoś o Tessier-Ashpool. 

      - Antarktyka zaczyna się tutaj. 

      Poprzez mgłę pary spojrzała na biały pierścień głośnika. 

      - Co powiedziałeś? 

      - Antarktyka zaczyna się tutaj to dwugodzinne wideo, program Hansa Beckera 
      o rodzinie Tessier-Ashpool. 

      - Masz go? 

      - Oczywiście. Niedawno prosił o niego David Pope. Zrobił na nim wrażenie. 

      - Naprawdę? Jak niedawno? 

      - W poniedziałek. 

      - Obejrzę to dzisiaj wieczorem. 

      - Oczywiście. Czy to wszystko? 

      - Tak. 

      - Do usłyszenia, Angie. 

      David Pope. Jej reżyser. Porphyre mówił, co opowiada o niej Robin: że 
      słyszy głosy. Czy powiedział Pope'owi? Dotknęła ceramicznej płytki i 
      strumień wody stał się cieplejszy. Dlaczego Pope zainteresował się rodziną 
      Tessier-Ashpool? Dotknęła znowu i wstrzymała oddech pod igłami lodowatej 
      nagle wody. 

      Ze środka na zewnątrz, z zewnątrz do środka, kształty tego innego pejzażu 
      zbliżające się szybko, zbyt szybko... 

      Stanęła w drzwiach salonu. Porphyre opierał się o parapet: wojownik 
      Masajów w czarnej jedwabnej krepie i czarnym skórzanym sarongu. Pozostali 
      powitali ją okrzykami, Porphyre obejrzał się i uśmiechnął. 

      - Zaskoczyłaś nas - oświadczył rozparty na jasnej sofie Rick Raebel. 
      Zajmował się efektami i montażem. - Hilton sądził, że urządzisz sobie 
      dłuższe wakacje. 

      - Ściągnęli nas z całego świata, skarbie - dodał Kelly Hickman. - Byłem w 
      Bremie, a Pope siedział nad studnią w trybie artystycznym. Prawda, 
      Davidzie? 

      Obejrzał się na reżysera. 

      Pope siedział okrakiem na krześle w stylu Ludwika XVI, krzyżując ręce na 
      delikatnym oparciu. Uśmiechnął się ze znużeniem: ciemne, zwichrzone włosy 
      ponad wąską twarzą. Kiedy plan zdjęć Angie na to pozwalał, kręcił programy 
      dokumentalne dla Net/Nauka. Wkrótce po zawarciu kontraktu Angie wystąpiła 
      anonimowo w jednym z jego minimalistycznych nagrań artystycznych, 
      nieskończonej przechadzce przez wydmy poplamionego różowego atłasu pod 
      kutym ze stali niebem. Trzy miesiące później, kiedy znalazła się już na 
      ostro wznoszącym łuku kariery, piracka wersja taśmy stała się klasyką 
      undergroundu. 

      Karen Lomas, która robiła Angie dokrętki, uśmiechnęła się do niej ze swego 
      miejsca po lewej stronie Pope'a. Po prawej Kelly Hickman, garderobiany, 
      siedział na wyblakłej podłodze obok Briana Ng, pomocnika i ucznia Piper. 

      - No cóż... - powiedziała Angie. - Wróciłam. Przepraszam, że musiałam was 
      odstawić, ale trzeba było to załatwić. 

      Milczenie. Ciche skrzypienie złoconych krzeseł. Brian Ng odchrząknął. 

      - Cieszymy się, że już po wszystkim - oznajmiła Piper, stając w drzwiach 
      kuchni z dwoma kubkami kawy w dłoniach. 

      Znowu zagadali chórem, tym razem z pewnym skrępowaniem, potem roześmiali 
      się. 

      - Gdzie Robin? - spytała Angie. 

      - Mistah Lanier jest w Londynie - odpowiedział Porphyre, opierając dłonie 
      na okrytych skórą biodrach. 

      - Oczekujemy go lada godzina - dodał oschle Pope. Wstał i wziął od Piper 
      kawę. 

      - Co robiłeś na orbicie, Davidzie? - zainteresowała się Angie, biorąc 
      drugi kubek. 

      - Szukałem samotników. 

      - Samotności? 

      - Samotników. Pustelników. 

      - Angie! - Hickman poderwał się na nogi. - Musisz obejrzeć ten atłasowy 
      komplet koktajlowy, który w zeszłym tygodniu wymyślił Devicq! I jeszcze 
      kostium kąpielowy Nakamury... 

      - Oczywiście, Kelly, tylko... 

      Ale Pope już się odwrócił i powiedział coś do Raebela. 

      - No już! - Hickman promieniał entuzjazmem. - Chodź! Przymierzymy! 




      Prawie cały dzień Pope spędził z Piper, Karen Lomas i Raebelem, omawiając 
      wyniki regulacji i nie mające końca drobne szczegóły tego, co nazywali 
      "reinsercją" Angie. Po lunchu Brian Ng poleciał z nią na badania, wykonane 
      w prywatnej klinice w wykładanym lustrami bloku przy Beverly Boulevard. 

      Przez krótką chwilę siedziała w pełnej doniczkowych kwiatów poczekalni - z 
      pewnością kwestia rytuału, jak gdyby wizyta u lekarza nie poprzedzona 
      oczekiwaniem mogła się wydać niepełna, nie autentyczna. Angie zaczęła się 
      zastanawiać - jak wiele razy przedtem - dlaczego tajemnicze dziedzictwo 
      ojca, vévés wykreślone w jej umyśle, nie zostały wykryte w tej ani żadnej 
      innej klinice. 

      Jej ojciec, Christopher Mitchell, kierował projektem hybryd, który 
      zagwarantował Maas Biolabs praktyczny monopol na produkcję biochipów. 
      Turner - człowiek, który zabrał ją do Nowego Jorku - dał jej coś w rodzaju 
      dossier ojca, biosoft skompilowany przez SI z ochrony Maasa. Cztery razy w 
      ciągu czterech lat sięgała do dossier; wreszcie, pewnej pijackiej nocy w 
      Grecji, po awanturze z Bobbym wyrzuciła biosoft z pokładu jachtu 
      irlandzkiego przemysłowca. Nie pamiętała już, co wywołało kłótnię, ale nie 
      zapomniała uczucia i żalu, i ulgi, gdy krótka, gruba igła pamięci uderzyła 
      o wodę. 

      Być może ojciec tak zaprojektował swoje dzieło, by było niewidzialne dla 
      skanerów neurotechników. Bobby miał własną teorię i podejrzewała, że o 
      wiele bliższą prawdy. Być może Legba, loa mający - według Beauvoira - 
      niemal nieograniczony dostęp do matrycy cyberprzestrzeni, potrafił 
      przekształcić strumień danych płynących do skanerów i uczynić vévés 
      przezroczystymi... W końcu to Legba dyrygował jej debiutem w mediach i 
      dalszą karierą, która przyćmiła piętnastoletnią gwiazdę Netu, Tally Isham. 


      Ale wiele już czasu minęło, odkąd dosiadał jej loa. A teraz, jak 
      stwierdziła Brigitte, vévés zostały wykreślone na nowo... 

      - Hilton kazał Ciągłości przygotować materiał dla prasy - powiadomił Ng w 
      poczekalni. 

      - Tak? 

      - Informacja o twojej decyzji wyjazdu na Jamajkę, podziw dla metod 
      stosowanych w ich klinice, zagrożenie narkotykami, twoja radość z powrotu 
      do pracy, wdzięczność dla publiczności, zdjęcia z Malibu... 

      Ciągłość potrafił wygenerować obrazy Angie i animować je szablonami z jej 
      stymów. Kiedy je oglądała, przeżywała łagodny i dość przyjemny zawrót 
      głowy. Była to jedna z nielicznych okazji, kiedy mogła bezpośrednio 
      doświadczyć, że jest sławna. 

      Za ścianą liści zadźwięczał gong. 




      Kiedy wróciła z miasta, zauważyła, że kucharze szykują na tarasie 
      barbecue. 

      Leżała na sofie pod Yalmierem i słuchała szumu fal. W kuchni Piper 
      opowiadała Pope'owi o wynikach badań. Właściwie niepotrzebnie - dostała 
      świadectwo idealnego zdrowia... Ale Pope i Piper lubili szczegóły. 

      Kiedy Piper i Raebel wyszli w swetrach na taras i grzali dłonie nad 
      ogniem, Angie znalazła się w salonie sam na sam z reżyserem. 

      - Davidzie, zacząłeś mi tłumaczyć, co robiłeś na górze... 

      - Szukałem takich, co nie lubią towarzystwa. - Przeczesał palcami 
      zwichrzone włosy. - Wzięło się to z czegoś, co chciałem zrobić w zeszłym 
      roku, z intencjonalnych społeczności w Afryce. Niestety, kiedy już byłem 
      na miejscu, przekonałem się, że to nie takie proste. Jeśli już ktoś 
      zaszedł tak daleko, by żyć samotnie na orbicie, to na ogół woli, żeby tak 
      zostało. 

      - Sam nagrywałeś? Wywiady? 

      - Nie. Chciałem znaleźć takich ludzi i namówić ich, żeby sami rejestrowali 
      swoje sekwencje. 

      - Udało się? 

      - Nie. Ale sporo słyszałem. Świetne historie. Pilot holownika twierdzi, że 
      w zakonserwowanej japońskiej fabryce prochów mieszkają zdziczałe dzieci. 
      Tam, w górze, powstają całkiem nowe apokryfy: statki widma, zaginione 
      miasta... Właściwie to smutne, jeśli się chwilę zastanowić. Rozumiesz, 
      wszystko to tkwi tam zablokowane na orbitach. Wszystko jest tworem ludzi, 
      znane, posiadane, umieszczone na mapach. To jakby patrzeć na mity rodzące 
      się na parkingu. Ale ludzie chyba tego potrzebują, nie sądzisz? 

      - Tak - odparła, myśląc o Legbie, o Mamman Brigitte, tysiącu świec... 

      - Ale żałuję - podjął - że nie zdołałem dotrzeć do lady Jane. Zadziwiająca 
      historia. Czysty gotyk. 

      - Lady Jane? 

      - Tessier-Ashpool. Jej rodzina zbudowała wrzeciono Freeside. Pionierzy 
      orbity. Ciągłość ma świetne wideo... Podobno zabiła własnego ojca. Jest 
      ostatnią z rodu. Pieniądze skończyły się lata temu. Sprzedała wszystko, a 
      swoją rezydencję kazała odciąć od czubka wrzeciona i odholować na nową 
      orbitę... 

      Siedziała na sofie, obejmując dłońmi kolana. Pot ściekał jej po żebrach. 

      - Znasz tę historię? 

      - Nie. 

      - Jest interesująca sama w sobie, ponieważ dowodzi, jak sprawni byli w 
      ukrywaniu się. Wykorzystywali pieniądze, żeby zniknąć ze sceny. Matką była 
      Tessier, ojcem Ashpool. Zbudowali Freeside, kiedy nie istniało jeszcze nic 
      podobnego. Przy okazji fantastycznie się wzbogacili. Kiedy zmarł Ashpool, 
      byli chyba na drugim miejscu za Virekiem, z niewielką stratą. I oczywiście 
      strasznie zdziwaczeli. Hurtowo klonowali swoje dzieci... 

      - To... to okropne. I chciałeś... próbowałeś ją odnaleźć? 

      - Pytałem o nią. Ciągłość znalazł mi wideo Beckera, a jej orbita jest w 
      atlasach, ale nie warto tam przecież zaglądać bez zaproszenia, prawda? A 
      potem Hilton zadzwonił, żebym wracał do pracy... Dobrze się czujesz? 

      - Tak, ja... Chyba pójdę się przebrać. Włożę coś cieplejszego. 




      Kiedy już zjedli i podano kawę, przeprosiła, życząc im dobrej nocy. 

      Porphyre odprowadził ją do schodów. Przez cały czas trzymał się blisko, 
      jakby wyczuwał jej nowy niepokój. Nie, pomyślała. Nie nowy: stary, od 
      początku, teraz i zawsze. Wszystko to, od czego odgrodził ją narkotyk. 

      - Panienka uważa - powiedział tak cicho, by inni nie usłyszeli. 

      - Wszystko w porządku - zapewniła go. - Za dużo ludzi. Jeszcze się nie 
      przyzwyczaiłam. 

      Stał jeszcze przez chwilę i spoglądał na nią; blask gasnącego ognia jarzył 
      się na jego elegancko rzeźbionej, delikatnie nieludzkiej czaszce, dopóki 
      nie odwróciła się i nie ruszyła na górę. 




      Godzinę później usłyszała warkot śmigłowca, który przyleciał ich zabrać. 

      - Dom - rzuciła. - Obejrzę teraz wideo od Ciągłości. 

      Ekran ścienny zsunął się na miejsce. Otworzyła drzwi sypialni i przez 
      chwilę stała u szczytu schodów, nasłuchując odgłosów pustego domu. Fale, 
      szum zmywarki, wiatr uderzający w okna na taras. 

      Odwróciła się do ekranu i drgnęła na widok twarzy w ziarnistym ujęciu 
      stopklatki: ptasie brwi wygięte nad ciemnymi oczami, wysokie i delikatne 
      kości policzkowe, szerokie, stanowcze usta. Obraz rozrastał się 
      jednostajnie, w ciemność oka, czarny ekran, biały punkt, coraz większy, 
      dłuższy, stający się zaostrzonym wrzecionem Freeside. Pojawiły się 
      niemieckie napisy. 

      - Hans Becker - zaczął dom, recytując informacje z biblioteki Netu. - 
      Austriacki wideoartysta, którego znakiem firmowym jest obsesyjna analiza 
      sztywno ograniczonych obszarów informacji wizualnej. Podejście Beckera 
      zmienia się od klasycznego montażu do technik zapożyczonych ze szpiegostwa 
      przemysłowego, fotografii astronomicznych i kinoarcheologii. Antarktyka 
      zaczyna się tutaj, studium wizerunków rodziny Tessier-Ashpool, należy do 
      jego szczytowych osiągnięć. Patologicznie niechętny mediom klan 
      przemysłowy, działający z całkowitego odosobnienia swej orbitalnej 
      siedziby, stanowił niezwykłe wyzwanie. 

      W chwili gdy zniknął ostatni napis, cały ekran wypełniło białe wrzeciono. 
      Na środek wsunęła się fotografia: zdjęcie młodej kobiety w luźnej ciemnej 
      sukni na zamglonym tle. MARIE-FRANCE TESSIER, MAROKO. 

      Nie była to twarz z ujęcia początkowego, twarz z niechcianych wspomnień. 
      Jednak zdawała się jej obietnicą, jakby pod powierzchnią ukrył się 
      larwalny wizerunek. 

      Ścieżka dźwiękowa splatała atonalne włókna poprzez warstwy zakłóceń i 
      niewyraźnych głosów; zdjęcie Marie-France ustąpiło oficjalnemu, 
      czamo-białemu portretowi młodego człowieka w sztywnym, szerokim 
      kołnierzyku. Była to przystojna twarz o pięknych proporcjach, ale wydawała 
      się twarda, a z oczu wyzierała nieskończona nuda. JOHN HARNESS ASHPOOL, 
      OXFORD. Tak, pomyślała. Spotkałam pana wiele razy. Znam pańską historię, 
      chociaż nie pozwalają mi jej dotykać. Ale nie wydaje mi się, Żebym pana 
      lubiła. Prawda, panie Ashpool? 




      13
      Pomost


      Pomost kołysał się i skrzypiał. Nosze były za szerokie i nie mieściły się 
      między poręczami, więc idąc ostrożnie, musieli trzymać je na wysokości 
      piersi. Z przodu Gentry zaciskał dłonie po obu stronach stóp śpiącego. 
      Ślizg dostał cięższy koniec: głowę, baterie i cały sprzęt. Czuł, jak za 
      nim przesuwa się Cherry. Jakoś nie potrafił jej powiedzieć, żeby się 
      wycofała, nie obciążała niepotrzebnie pomostu. 

      Popełnił błąd, dając Gentry'emu torbę prochów od Kida Afriki. Nie 
      wiedział, co było w tym niebieskim dermie, który Gentry sobie nakleił; nie 
      wiedział, co już wcześniej krążyło mu we krwi. W każdym razie Gentry 
      dostał regularnego świra i teraz znaleźli się tutaj, na tym pieprzonym 
      pomoście, dwadzieścia metrów nad betonową podłogą Fabryki. Ślizg miał 
      ochotę szlochać ze złości, krzyczeć; chciałby rozbić coś, cokolwiek, ale 
      nie mógł wypuścić uchwytów. 

      W dodatku ten uśmiech, oświetlony zielonkawym blaskiem biomonitora 
      przyklejonego do stóp noszy... Gentry zrobił kolejny krok do tyłu. 

      - O rany - szepnęła Cherry głosem małej dziewczynki. - Coś tu się całkiem 
      popieprzyło... 

      Gentry niecierpliwie szarpnął nosze i Ślizg niemal wypuścił je z rąk. 




      - Gentry - poprosił Ślizg. - Lepiej dobrze się zastanów... 

      Gentry zdjął rękawiczki. Trzymał w rękach dwa optyczne zworniki i Ślizg 
      widział, jak drżą końcówki rozgałęziaczy. 

      - Kid Afrika to mocny gość, Gentry. Nie wiesz nawet, w co się pakujesz, 
      kiedy mu podpadasz. 

      To nie była do końca prawda. O ile Ślizg wiedział, Kid miał za dużo 
      sprytu, żeby się mścić. Ale do diabła, przecież naprawdę nie wiadomo, w co 
      Gentry chce się wpakować. 

      - W nic się nie pakuję - oświadczył Gentry. Podszedł do noszy. 

      - Posłuchaj, chłopie - wtrąciła Cherry. - Rozłączenie na wejściu może go 
      zabić. Autonomiczny system nerwowy padnie na sztywno. Dlaczego go nie 
      powstrzymasz? - zwróciła się do Ślizga. - Dlaczego mu nie przyłożysz, żeby 
      usiadł na dupie? 

      Ślizg przetarł oczy. 

      - Bo... Sam nie wiem. Bo jest... Gentry, ona mówi, że jak spróbujesz się 
      włączyć, możesz zabić tego frajera. Słyszałeś? 

      - "LF" - odparł Gentry. - To słyszałem. 

      Wsadził sobie zworki w zęby i zaczął grzebać przy jednym z połączeń na 
      bezkształtnym bloku nad głową śpiącego. Dłonie już mu nie drżały. 

      - Cholera - mruknęła Cherry, przygryzając dłoń. 

      Końcówka przewodu znalazła się w dłoni Gentry'ego. Drugą ręką wcisnął na 
      miejsce zwornik i zaczął dociskać złącze. Uśmiechnął się ponad drugim 
      zwornikiem. 

      - Pieprzę - oświadczyła Cherry. - Wychodzę stąd. 

      Ale nie ruszyła się z miejsca. 

      Człowiek na noszach jęknął cicho. Od tego dźwięku ręce Ślizga okryły się 
      gęsią skórką. 

      Gentry rozdzielił drugie złącze. Wsunął na miejsce rozgałęziacz i dokręcił 
      mocowanie. 

      Cherry podbiegła do noszy i sprawdziła odczyty. 

      - Poczuł to - oznajmiła. - Ale chyba wszystko w porządku. 

      Gentry wrócił do swoich konsoli. Ślizg przyglądał się, jak wciska zworki 
      na miejsca. Może wszystko się uda, pomyślał. Gentry niedługo padnie i będą 
      musieli zostawić tu nosze, dopóki nie znajdzie Ptaszka. Wtedy razem z 
      Cherry przeciągną je z powrotem przez pomost. Ale Gentry zupełnie oszalał; 
      może warto by mu odebrać te prochy, przynajmniej część, żeby znów było 
      normalnie... 

      - Muszę wierzyć - odezwał się Gentry - że to przeznaczenie. Zdeterminowane 
      przez formę moich poprzednich prac. Nie udaję nawet, że wiem, jak do tego 
      doszło, ale nie naszą sprawą jest pytać dlaczego. Mam rację. Ślizg? - 
      Wystukał na klawiaturze ciąg znaków. - Zastanawiałeś się kiedy nad relacją 
      pomiędzy kliniczną paranoją a fenomenem religijnego nawrócenia? 

      - O czym on gada? - zdziwiła się Cherry. 

      Ślizg smętnie pokręcił głową. Gdyby cokolwiek powiedział, zachęciłby tylko 
      Gentry'ego do kolejnych szaleństw. 

      Gentry podszedł do wielkiego monitora na stole montażowym. 

      - Istnieją światy w światach - rzekł. - Makrokosmos i mikrokosmos. Dzisiaj 
      przenieśliśmy przez most cały wszechświat i to, co ponad nim, jest takie 
      jak to, co w dole... Było oczywiste, że takie rzeczy istnieją, ale nie 
      śmiałem żywić nadziei... - Zerknął niepewnie przez ramię. - Teraz 
      zobaczymy kształt małego wszechświata, w którym wędruje nasz gość. A w tym 
      kształcie. Ślizgu Henry, odkryję... 

      Dotknął klawisza zasilania na brzegu płyty. I krzyknął. 




      14
      Zabawki


      - To piękna rzecz. - Petal dotknął palisandrowego sześcianu wielkości 
      głowy Kumiko. - Bitwa o Anglię. 

      Nad sześcianem migotało światło. Kumiko pochyliła się; zobaczyła maleńki 
      samolot, nurkujący i kreślący pętle nad szarą plamą Londynu, podobną do 
      kultury na płytce Petriego. 

      - Opracowali to na podstawie filmów wojennych. Z fotokarabinów. Na 
      stulecie. 

      Dostrzegła mikroskopijne niemal rozbłyski dział przeciwlotniczych na 
      wybrzeżach Tamizy. 

      Znajdowali się w sali bilardowej Swaina, na tyłach parteru pod numerem 16. 
      Unosił się tu lekki zapach stęchlizny, echo aromatów pubu. Pedantyczny 
      porządek domu Swaina został tu złagodzony przez eleganckie zużycie: fotele 
      obite wytartą skórą, ciężkie meble z ciemnego drewna, matowa zieleń stołu 
      bilardowego... Zastawione sprzętem rozrywkowym czarne stalowe regały były 
      powodem, dla którego Petal sprowadził ją tu przed herbatą, człapiąc w 
      swoich poprutych kapciach. Chciał pokazać dostępne zabawki. 

      - Która to była wojna? 

      - Przedostatnia. 

      Przeszedł do podobnego, choć większego zestawu, demonstrującego hologram 
      dwóch tajlandzkich bokserek. Stwardniała stopa jednej dotykała szczupłego, 
      brązowego brzucha drugiej, naprężonego dla przyjęcia ciosu. Petal dotknął 
      przycisku i obraz zniknął. 

      Kumiko obejrzała się na Bitwę o Anglię i jej płonące drobiny. 

      - Różne nagrania sportowe - rzekł Petal, otwierając skórzaną teczkę, 
      mieszczącą setki zapisów. 

      Pokazał jej jeszcze kilka zestawów, a potem, drapiąc szczecinę na głowie, 
      poszukał japońskiego kanału wiadomości. Znalazł go po chwili, ale nie 
      potrafił włączyć programu automatycznego tłumaczenia. Razem obejrzeli 
      kadrę stażystów Ono-Sendai podczas łzawej ceremonii wręczania dyplomów. 

      - O co tu chodzi? - zapytał. 

      - Demonstrują lojalność wobec swego zaibatsu. 

      - No tak. - Lekkim muśnięciem miotełki odkurzył zestaw wideo. - Niedługo 
      pora na herbatę. 

      Wyszedł z pokoju. Kumiko wyłączyła dźwięk. Sally Shears nie zjawiła się na 
      śniadaniu, podobnie jak Swain. 

      Zielone jak mech kotary ukrywały wysokie okna, wychodzące na ten sam 
      ogród. Spojrzała na pokryty śniegiem słoneczny zegar i pozwoliła zasłonom 
      opaść. (Milczący ścienny ekran pokazywał obrazy z jakiejś katastrofy w 
      Tokio; medycy w foliowych fartuchach wycinali nieprzytomne ofiary z 
      plątaniny pogiętej stali.) Ciężki wiktoriański kredens stał pod ścianą na 
      rzeźbionych nóżkach przypominających ananasy. Dziurka od klucza, otoczona 
      rombem kości słoniowej, była pusta. Ale drzwiczki otworzyły się, 
      wypuszczając chemiczny odór starej politury. Kumiko patrzyła na 
      czamo-białą mandalę w głębi szafki, aż ta zmieniła się w to, czym była 
      naprawdę: tarczą do gry w strzałki. Błyszczące drewno wokół niej było 
      pokłute i podrapane; niektórzy gracze nie trafiali w tarczę, uznała. Dolną 
      część kredensu zajmowały szuflady, każda z mosiężną gałką i małą dziurką 
      od klucza, obramowaną kością słoniową. Kumiko przyklęknęła, obejrzała się 
      na drzwi (ekran ukazywał wargi śpiewaczki kabaretowej z Shinjuku) i jak 
      najciszej wysunęła górną prawą szufladę. Wypełniały ją strzałki, 
      pojedyncze i w skórzanych futerałach. Wsunęła szufladę i otworzyła tę z 
      lewej: martwa ćma i zardzewiała śrubka. Poniżej dwóch pierwszych była 
      jedna szeroka szuflada; zacięła się przy próbie otwarcia i zgrzytnęła 
      głośno. Kumiko obejrzała się znowu (plansza z logo Fuji Electric płonącym 
      nad Zatoką Tokijską), ale Petal się nie pojawił. 

      Kilka minut przeglądała pornograficzny magazyn z japońskim tekstem; 
      poświęcony był chyba głównie sztuce splatania węzłów. Pod nim leżała 
      zakurzona kamizelka z czarnej, sztywnej bawełny i szare plastikowe pudło z 
      wypukłym napisem WALTHER na wieku. Sam pistolet okazał się zimny i ciężki; 
      unosząc go ze styropianowej podstawy, widziała odbicie swej twarzy w 
      błękitnym metalu. Szara, wyłożona plastikiem rękojeść wydawała się 
      ogromna. Odłożyła go do pudła i zajrzała do japońskiej części 
      wielojęzycznej instrukcji. To był pistolet na sprężone powietrze, 
      pompowane niewielką dźwignią pod lufą. Strzelał malutkimi ołowianymi 
      kulkami. Kolejna zabawka. Schowała wszystko do szuflady i wsunęła ją. 

      Pozostałe okazały się puste. Zamknęła drzwi kredensu i wróciła do Bitwy o 
      Anglię. 




      - Nie - rzekł Petal. - Przykro mi, ale nic z tego. 

      Rozsmarowywał na bułeczce dewońską śmietanę; ciężki wiktoriański nóż 
      stołowy w grubych palcach wyglądał jak zabawka. 

      - Spróbuj śmietany - poradził. Pochylił głowę i przyjrzał się jej 
      spokojnie ponad szkłami okularów. 

      Lnianą ściereczką Kumiko starła plamkę marmolady z górnej wargi. 

      - Czy wyobrażasz sobie, że spróbuję uciec? 

      - Uciec? Poważnie myślisz o ucieczce? 

      Obojętnie przeżuwał bułeczkę, spoglądając na ogród, gdzie padał świeży 
      śnieg. 

      - Nie - odparła. - Nie mam zamiaru uciekać. 

      - To dobrze - pochwalił ją i odgryzł następny kęs. 

      - Czy na ulicy coś mi zagraża? 

      - Boże wielki, nie - zapewnił ją z rodzajem wymuszonej serdeczności. - 
      Jesteś bezpieczna. 

      - Chcę wyjść. 

      - Nie. 

      - Przecież wychodziłam z Sally. 

      - Tak - przyznał. - A ta twoja Sally to paskudne narzędzie. 

      - Nie znam tego idiomu. 

      - Nie wyjdziesz stąd sama. To jest w naszej umowie z twoim ojcem, 
      rozumiesz? Z Sally proszę bardzo, ale Sally nie ma. Pewnie i tak nikt by 
      cię nawet nie zauważył, ale po co ryzykować? Ja z kolei, widzisz, z 
      przyjemnością zabrałbym cię na spacer, z wielką przyjemnością... Ale muszę 
      tu siedzieć na wypadek, gdyby ktoś chciał złożyć Swainowi wizytę. Dlatego 
      nie mogę. Szkoda, naprawdę żałuję. - Wyglądał na tak bardzo 
      nieszczęśliwego, że zastanowiła się nad kapitulacją. - Jeszcze grzankę? - 
      spytał, wskazując jej talerz. 

      - Nie, dziękuję. - Odłożyła serwetkę. - Były bardzo smaczne - dodała. 

      - Następnym razem spróbuj ze śmietaną - poradził. - Po wojnie nie można 
      jej było dostać. Przywiewało do nas chmury deszczowe znad Niemiec i krowy 
      chorowały. 

      - Czy Swain jest w domu, Petal? 

      - Nie. 

      - Nigdy go nie widuję. 

      - Często wychodzi. Interesy. Mają swoje cykle. Niedługo wszyscy będą 
      zjawiać się tutaj i znowu będzie utrzymywał dwór. 

      - Kto, Petal? 

      - Nazwałabyś ich typami biznesmenów. - Kuromaku - stwierdziła. 

      - Słucham? 

      - Nie, nic. 




      Popołudnie spędziła samotnie w pokoju bilardowym, zwinięta w skórzanym 
      fotelu, obserwując płatki śniegu opadające na ogród. Zegar słoneczny 
      zmienił się w bezkształtny biały wzgórek. Wyobraziła sobie tam matkę, 
      otuloną w ciemne futro, samotną w zasypywanym śniegiem ogrodzie - 
      księżniczkę-balerinę, która utopiła się w nocnych wodach Sumidy. 

      Zmarzła trochę. Wstała i wymijając stół bilardowy, ruszyła do marmurowego 
      kominka, gdzie gazowy płomień syczał cicho pod węglami, których nigdy nie 
      miał pochłonąć. 




      15
      Srebrzysty spacer


      Miała w Cleveland przyjaciółkę, Lanette, która wiele ją nauczyła. Jak 
      szybko wydostać się z samochodu, kiedy numer próbuje zablokować drzwi, jak 
      się zachowywać, kiedy człowiek idzie kupować. Lanette była trochę starsza 
      i używała głównie maga - "żeby zamieszać w mule", jak to nazywała, gdyż 
      często bywała przymulona czymkolwiek, od analogów endorfiny po zwyczajne, 
      twarde opium z Tennessee. Inaczej, twierdziła, siedziałaby tylko dwanaście 
      godzin przed wideo i oglądała po kolei cały chłam. Kiedy mag do ciepłej 
      niewrażliwości porządnego zamulenia dodawał ożywienie, wtedy to już było 
      coś. Ale Mona zauważyła, że ludzie, którzy biorą zamulające prochy, często 
      wymiotują. I nie rozumiała, po co ktoś miałby oglądać wideo, kiedy równie 
      łatwo można stymować. Lanette tłumaczyła, że symstym to tylko więcej tego, 
      z czego chce się wyrwać. 

      Myślała o niej, ponieważ Lanette dawała jej różne rady, na przykład, co 
      robić z marną nocą. Dzisiaj, uznała, Lanette kazałaby jej poszukać baru i 
      jakiegoś towarzystwa. Mona miała jeszcze trochę pieniędzy po ostatniej 
      nocy na Florydzie, wystarczyło więc znaleźć lokal, gdzie przyjmują 
      gotówkę. 

      Trafiła za pierwszym razem - dobry znak. W dół po betonowych schodkach, w 
      zadymiony gwar rozmów i znajomy, przytłumiony rytm Białych diamentów 
      Shabu. Nie była to knajpa dla garniturów, ale też nie taka, którą alfonsi 
      z Cleveland nazwaliby hitem. Nie miała ochoty pić niczego w hicie, 
      przynajmniej nie dzisiaj. 

      Ktoś odszedł od baru w chwili, kiedy weszła, więc przecisnęła się szybko i 
      zajęła jego stołek. Plastikowe siedzenie było jeszcze ciepłe. 

      To drugi znak. 

      Barman ściągnął wargi i skinął głową, kiedy pokazała mu banknot, poprosiła 
      więc o bourbona i piwo do popicia. Eddy zawsze to zamawiał, kiedy sam 
      musiał płacić. Jeśli płacił ktoś inny, zamawiał koktajle, których barman 
      nie umiał przygotować, więc przez długą chwilę tłumaczył, jak się to robi. 
      Potem wypijał i narzekał, że o wiele lepsze podają w L.A., Singapurze czy 
      jakimś innym miejscu, gdzie - wiedziała - nigdy nie był. 

      Bourbon tutaj był trochę dziwny, ostry, ale naprawdę dobry, kiedy się go 
      już przełknęło. Powiedziała o tym barmanowi, który zapytał, gdzie zwykle 
      pijała ten trunek. Wytłumaczyła, że w Cleveland, a on pokiwał głową. To 
      był etanol i jakieś gówno, które powinno przypominać bourbon, wyjaśnił. 
      Kiedy powiedział, ile pieniędzy jej zostało, stwierdziła, że bourbon w 
      Ciągu jest drogi. Ale robił swoje, łagodził, więc wypiła do końca i 
      zabrała się do piwa. 

      Lanette lubiła bary, ale nigdy nie piła, najwyżej cokę albo coś w tym 
      rodzaju. Mona na zawsze zapamiętała dzień, kiedy zażyła dwa kryształy 
      naraz, co Lanette nazwała "podwójnym trafieniem". Mona usłyszała wtedy 
      głos w głowie, tak wyraźny, jakby mówił ktoś obok niej: "Porusza się tak 
      szybko, że stoi w miejscu". A Lanette, która godzinę wcześniej w filiżance 
      chińskiej herbaty rozpuściła okruch czarnego z Memphis, też wzięta połówkę 
      kryształu. Potem wyszły na spacer; zwyczajnie włóczyły się razem po 
      mokrych ulicach w stanie, który Monie wydał się doskonałą harmonią, kiedy 
      człowiek nie odczuwa chęci rozmowy. I ten głos miał rację: nie czuła pędu, 
      żadnego zgiełku, po prostu wrażenie czegoś - może samej Mony - 
      rozszerzającego się od nieruchomego środka. Znalazły park, rozległe 
      trawniki ze srebrnymi plamami kałuż, i chodziły po alejkach. To 
      wspomnienie miało u Mony swoją nazwę: srebrzysty spacer. 

      A jakiś czas potem Lanette po prostu zniknęła i nikt jej więcej nie 
      widział. Niektórzy mówili, że wyjechała do Kalifornii, inni że do Japonii, 
      a byli tacy, którzy uważali, że padła z przedawkowania i wyrzucili ją 
      przez okno, co Eddy nazywał nurkowaniem na sucho. Ale Mona wolała o tym 
      nie myśleć, więc tylko wyprostowała się i rozejrzała dookoła. Tak, to był 
      niezły lokal, nieduży, więc ludzie trochę się tłoczyli, ale czasem to 
      nawet lepiej. Eddy nazywał takich "gromadą artystów" - mieli pieniądze, 
      ale ubierali się trochę tak, jakby nie mieli, tyle że ubrania nosili 
      dopasowane i widać było, że kupowali je nowe. 

      Za barem wisiało wideo, tuż nad butelkami. Na ekranie zobaczyła Angie: 
      patrzyła prosto w kamerę i mówiła coś, ale głos był przyciszony i nie było 
      jej słychać wśród gwaru. Potem pokazali widok z góry na rząd domków na 
      samym brzegu plaży i znowu Angie, która śmiała się, potrząsała włosami, a 
      w końcu rzuciła do kamery ten swój na wpół smutny uśmiech. 

      - Hej - zwróciła się Mona do barmana. - To Angie. 

      - Kto? 

      - Angie. - Mona wskazała ekran. 

      - A tak. Brała jakieś specjalne gówno i chciała przerwać, więc pojechała 
      do Ameryki Południowej albo gdzieś i zapłaciła parę milionów, żeby ją 
      wyczyścili. 

      - Nie mogła brać... 

      Barman przyjrzał się jej. 

      - A czemu nie...? 

      - Bo jak mogła choćby zacząć? Przecież to Angie, nie? 

      - Takie tam mają zwyczaje. 

      - Ale popatrz na nią - zaprotestowała. - Wygląda świetnie... 

      Angie zniknęła, zastąpiona przez czarną tenisistkę. 

      - Myślisz, że to ona? To tylko gadająca głowa. 

      - Głowa? 

      - Jak kukiełka - zabrzmiał czyjś głos za nią; odwróciła się i zobaczyła 
      strzechę jasnych włosów i kpiący uśmiech. - Kukiełka. - Podniósł dłoń i 
      poruszył palcami. - Kapujesz? 

      Wyczuła, że barman wydaje jej resztę i odchodzi. Biały uśmiech błysnął 
      szerzej. 

      - Żeby nie musiała wszystkiego nagrywać sama. 

      Odpowiedziała uśmiechem. Miły facet, niezłe oczy i tajemna aureola, 
      błyskająca właśnie takim znakiem, jaki miała ochotę odczytać. Trochę chudy 
      - ale dzisiaj jej to nie przeszkadzało. I to kpiące skrzywienie ust, 
      dziwnie kontrastujące ze spokojnymi oczami. 

      - Michael. 

      - Co? 

      - Tak mam na imię. Michael. 

      - Aha. Mona. Jestem Mona. 

      - A skąd jesteś, Mona? 

      - Z Florydy. 

      Czy Lanette nie poradziłaby jej, żeby się nie wahała? 




      Eddy nie cierpiał ludzi z takiej "gromady artystów"; nie chcieli kupować 
      tego, co próbował im sprzedać. Jeszcze bardziej nie cierpiałby Michaela, 
      ponieważ Michael miał pracę i mieszkanie na strychu w bloku. W każdym 
      razie mówił, że to strych, ale kiedy dotarli na miejsce, Mona uznała, że 
      jest trochę za mały. Budynek był stary; kiedyś pewnie mieściła się tu 
      fabryka albo coś w tym rodzaju: ściany z czerwonych cegieł, a stropy 
      drewniane. Pocięli go na mieszkania, na pokoje niewiele większe niż ten w 
      hotelu, z wnęką sypialną po jednej stronie, a kuchnią i łazienką po 
      drugiej. Michael mieszkał na najwyższym piętrze i prawie cały sufit 
      zajmował u niego świetlik; może jednak był to strych. Pod świetlikiem 
      wisiała poziomo czerwona papierowa roleta, umocowana do sznurków i 
      bloczków, podobna do wielkiego latawca. W mieszkaniu panował bałagan, ale 
      wszystkie te porozstawiane rzeczy były nowe: parę delikatnych, białych, 
      drucianych krzeseł z pętlami przezroczystej plastikowej taśmy do 
      siedzenia, stos modułów rozrywkowych, stacja robocza i kanapa kryta 
      srebrzystą skórą. 

      Zaczęli na kanapie, ale Monie nie podobało się, że skóra się lepi do 
      tapicerki, więc przenieśli się na łóżko we wnęce. 

      Wtedy zobaczyła sprzęt rejestrujący na białych półkach na ścianie. Stym. 
      Ale mag znowu ją doładował, a zresztą kiedy już postanowiła iść na całość, 
      mogła się zgodzić i na to. Podłączył ją do czujników: czarny gumowy 
      kołnierz z trodowymi palcami uciskającymi podstawę czaszki. Bezprzewodowe 
      - wiedziała, że to kosztowne. 

      Kiedy zakładał własny zestaw i sprawdzał sprzęt na półkach, mówił o swojej 
      pracy w takiej firmie z Memphis, która wymyśla nowe nazwy dla innych firm. 
      W tej chwili próbował znaleźć nazwę dla kompanii Cathode Cathay. 
      Potrzebowali tego, powiedział i roześmiał się głośno. A potem dodał, że to 
      nie takie łatwe. Powstało już tak wiele firm, że zużyły wszystkie dobre 
      nazwy. Miał komputer, który pamiętał wszystkie nazwy wszystkich firm, i 
      drugi, tworzący słowa, które nadają się na nazwy, i jeszcze jeden, żeby 
      sprawdzić, czy te słowa nie oznaczają "fiuta" albo czegoś takiego w jakimś 
      chińskim albo szwedzkim. Ale firma, dla której pracował, nie handlowała 
      tylko nazwami; sprzedawali coś, co nazywał "image", więc musiał się 
      dogadywać z kupą innych ludzi, żeby wymyślona przez niego nazwa pasowała 
      do reszty zestawu. 

      Potem poszli do łóżka i właściwie wcale nie było świetnie, jakby cała 
      frajda gdzieś odpłynęła; równie dobrze mogłaby pójść z jakimś numerem. 
      Leżała tylko i myślała, że wszystko się nagrywa i Michael może to sobie 
      odtworzyć, kiedy zechce, a w ogóle to ciekawe, ile jeszcze ma tu takich 
      nagrań? 

      Później leżała koło niego i nasłuchiwała jego oddechu, dopóki mag nie 
      zaczął kręcić się w wąskich kółkach u samego dołu głowy, wyświetlając bez 
      przerwy ten sam szereg nie powiązanych obrazów: plastikowa torba, w której 
      trzymała swoje rzeczy w pokoju na Florydzie, ze skręconym drutem, żeby 
      karaluchy nie dostały się do środka... staruszek przy blacie z płyty 
      paździerzowej, obierający ziemniaki rzeźniczym nożem, zeszlifowanym do 
      kikuta długości kciuka... bar w Cleveland, gdzie podawali kryla tak, że 
      przypominał wielkie krewetki albo coś podobnego, z wygiętymi grzbietami 
      okrytymi płytkami z metalu i przejrzystego plastiku pomalowanego na różowo 
      i pomarańczowo... kaznodzieja, którego widziała, kiedy poszła sobie kupić 
      ubranie: on i jego blady, rozmyty Jezus. Za każdym razem, kiedy 
      kaznodzieja się pojawiał, miał jej coś powiedzieć, ale ciągle milczał. 
      Wiedziała, że tak będzie trwało, dopóki nie wstanie i nie zacznie myśleć o 
      czymś innym. Wyśliznęła się z łóżka i przez chwilę stała nieruchomo, 
      obserwując Michaela w szarym blasku sączącym się przez świetlik. 
      Uniesienie. Nadchodzi uniesienie. 

      Wyszła do pokoju i wciągnęła sukienkę, bo zrobiło się zimno. Usiadła na 
      srebrzystej kanapie. Na zewnątrz było coraz widniej, a czerwona roleta 
      zmieniała szarość świetlika w róż. Zastanowiła się, ile może kosztować 
      taki lokal. 

      Teraz, kiedy nie widziała Michaela, nie bardzo mogła sobie przypomnieć, 
      jak wygląda. No tak, pomyślała, on mnie zapamięta bez żadnych problemów. 
      Ale takie myśli budziły uczucie, jakby ktoś ją uderzył, zranił, 
      popchnął... Prawie żałowała, że nie została w hotelu i nie stymowała 
      Angie. 

      Różowoszare światło zalewało pokój, zbierało się w kałuże i mętniało przy 
      brzegach. W jakiś sposób przypominało jej o Lanette i opowieści o tym, jak 
      przedawkowała. Ktoś czasem padał w mieszkaniu u kogoś innego i najłatwiej 
      wtedy było wyrzucić go przez okno, żeby gliny nie wiedziały, skąd spadł. 

      Ale nie miała ochoty o tym myśleć. Zajrzała do kuchni, przeszukała lodówkę 
      i szafki. W zamrażalniku znalazła paczkę kawy, ale po kawie człowiek na 
      magu był roztrzęsiony. Było też mnóstwo małych foliowych paczuszek z 
      japońskimi etykietami - jakieś mrożone potrawy. Wyjęła paczkę herbaty 
      ekspresowej i zerwała kapsel z butelki wody. Nalała trochę do garnka i po 
      kilku próbach udało jej się uruchomić kuchenkę. Elementy grzejne były 
      wymalowane na czarnej płycie; trzeba było postawić garnek na środku i 
      nacisnąć nadrukowaną obok czerwoną kropkę. Kiedy woda zawrzała, wrzuciła 
      do środka torebkę i zdjęła naczynie z płyty. 

      Pochyliła się nad nim, wdychając pachnącą ziołami parę. Nigdy nie 
      zapominała, jak wygląda Eddy, kiedy nie było go przy niej. Niewiele jest 
      wart, ale przynajmniej jej nie opuszcza. Człowiek potrzebuje przy sobie 
      takiej twarzy, która się nie zmienia. 

      Ale myśl o Eddym też chyba nie była najlepszym pomysłem. Niedługo 
      nadejdzie załamanie, a do tej pory musi jakoś wykombinować, jak wrócić do 
      hotelu. I nagle wszystko stało się zbyt skomplikowane, zbyt wiele rzeczy 
      musiała zrobić, zbyt wiele przemyśleć. To właśnie było załamanie, kiedy 
      człowiek się martwił, jak poskładać wszystko do kupy. 

      Nie sądziła, co prawda, żeby Prior pozwolił Eddy'emu ją uderzyć. 
      Czegokolwiek od niej chciał, miało jakiś związek z jej wyglądem. Odwróciła 
      się, żeby sięgnąć po kubek. 

      Prior stał tam, okryty czarnym płaszczem. Dziwny dźwięk zrodził się jej w 
      krtani... zupełnie bezwolnie. 

      Miewała już halucynacje po magowym załamaniu. Jeśli człowiek wpatrywał się 
      dostatecznie długo, widziadła znikały. Spróbowała tego z Priorem, ale bez 
      skutku. 

      Stał nieruchomo z dziwnym plastikowym pistoletem w dłoni. Nie mierzył do 
      niej, po prostu go trzymał. Włożył rękawiczki podobne do tych, których 
      używał Gerald przy badaniu. Nie wyglądał na rozwścieczonego, ale 
      przynajmniej raz się nie uśmiechał. Przez długą chwilę nie odzywał się ani 
      słowem. Mona też nie. 

      - Kto tu jest? - zapytał, jakby przyszedł na imprezę. 

      - Michael. 

      - Gdzie? 

      Wskazała wnękę sypialną. 

      - Włóż buty. 

      Mijając go, wyszła z kuchni. Schyliła się odruchowo, by z dywanu podnieść 
      swoją bieliznę. Buty stały przy kanapie. 

      Poszedł za nią i patrzył, jak wciąga buty. Ciągle trzymał w ręku pistolet. 
      Drugą ręką zdjął z oparcia kanapy i rzucił jej skórzaną kurtkę Michaela. 

      - Włóż to - polecił. 

      Posłuchała i wcisnęła bieliznę do kieszeni. 

      Podniósł jej podartą białą pelerynę, zwinął w kłębek i schował do kieszeni 
      płaszcza. 

      Michael chrapał. Może niedługo się obudzi i odtworzy sobie wszystko. Z 
      takim sprzętem właściwie nikogo więcej nie potrzebuje. 

      W korytarzu przyglądała się, jak Prior zamyka drzwi za pomocą szarego 
      pudełka. Pistolet zniknął, choć nie zauważyła, żeby go chował. Z pudełka 
      zwisał kawałek czerwonego kabla z całkiem normalnym kluczem magnetycznym 
      na końcu. 

      Na ulicy było zimno. Przeszli kawałek i Prior otworzył drzwiczki małego 
      białego trójkołowca. Wsiadła. Zajął miejsce za kierownicą i ściągnął 
      rękawiczki. Uruchomił silnik; w pokrytej miedzianymi lustrami ścianie 
      wieżowca obserwowała odbicie sunącej chmury. 

      - Pomyśli, że ją ukradłam - mruknęła, zerkając na kurtkę. 

      Wtedy mag błysnął ostatnim ujęciem, pchnął przez synapsy kaskadę neuronów: 
      Cleveland w deszczu i wspomnienie przyjemnego nastroju, jaki miała kiedyś 
      na spacerze. 

      Srebrzystym. 




      16
      Włókno między warstwami


      Jestem twoją idealną publicznością, Hans... Projekcja rozpoczęła się po 
      raz drugi. Czy mógibyś znaleźć bardziej uważnego widza? Pochwyciłeś ją, 
      Hans. Wiem o tym, ponieważ śnię jej wspomnienia. Widzę, jak bardzo się 
      zbliżyłeś. 




      Tak, pochwyciłeś ich. Podróż w przestrzeń, budowa ścian, długa spirala do 
      wnętrza. Zależało im na ścianach, prawda? Na murach. Labirynt krwi, 
      rodzina. Sieć zawieszona w próżni, mówiąca Jesteśmy wewnątrz; to, co na 
      zewnątrz, jest obce; tutaj na zawsze zamieszkamy. 

      A ciemność była z nimi od początku. Wielokrotnie odnajdywałeś ją w oczach 
      Marie-France, namierzałeś powolnym zoomem na tle ocienionych orbit 
      czaszki. Dość wcześnie zabroniła rejestracji swoich wizerunków. Pracowałeś 
      z tym, co znalazłeś. Wyostrzyłeś jej fotografie, odbijałeś je w 
      powierzchniach światła, powierzchniach cienia, generowałeś modele, 
      odwzorowywałeś czaszkę w kratownicach neonu. Wykorzystałeś specjalne 
      programy, żeby postarzyć obrazy zgodnie z modelami statystycznymi i 
      systemami animacji, które miały ożywić twoją Marie-France. Redukowałeś 
      zdjęcia do ogromnej, ale skończonej liczby punktów, i przemieszczałeś je, 
      uwalniając nowe formy. Wybierałeś te, które do ciebie przemawiały... A 
      potem przeszedłeś do pozostałych, do Ashpoola i córki, której twarz spina 
      klamrą twoje dzieło: pierwszy i ostatni obraz. 




      Druga projekcja uszczegółowiła ich historię, pozwoliła ułożyć odpryski 
      Beckera wzdłuż linii czasu, rozpoczynającej się od ślubu Tessier i 
      Ashpoola. O związku tym pisała w owym czasie prasa finansowa. Każde z nich 
      dziedziczyło więcej niż spore imperium: Tessier rodzinną fortunę opartą na 
      dziewięciu podstawowych patentach z biochemii stosowanej, Ashpool wielką 
      firmę maszynową w Melbourne, noszącą imię jego ojca. Małżeństwo uznano za 
      połączenie dwóch majątków, choć zrodzoną w ten sposób korporację uważano 
      powszechnie za niedobraną, za chimerę o dwóch nie pasujących do siebie 
      głowach. 

      Ale wtedy właśnie dało się dostrzec na fotografiach Ashpoola, jak znika z 
      jego twarzy nuda, zastąpiona absolutną pewnością celu. Rezultat nie był 
      pochlebny, a wręcz przerażający: surowa, piękna twarz stała się jeszcze 
      surowsza, bezlitosna w swych zamierzeniach. 

      W miesiąc po ślubie z Marie-France Tessier, Ashpool pozbył się 
      dziewięćdziesięciu procent majątku firmy, by zainwestować pieniądze w 
      posiadłości orbitalne i stacje promowe. Owoc związku, dwójka dzieci, brat 
      i siostra, byli wychowywani przez zastępczych rodziców w matczynej willi w 
      Biarritz. 

      Tessier-Ashpoolowie wstąpili na archipelag wysokich orbit, znajdując 
      ekliptykę z rzadka wypunktowaną stacjami wojskowymi i pierwszymi 
      automatycznymi fabrykami karteli. I tutaj rozpoczęli budowę. Ich połączone 
      bogactwo początkowo ledwie mogło dorównać nakładom na pojedynczy moduł 
      procesora ponoszonym przez Ono-Sendai, wielonarodowy orbitalny koncern 
      półprzewodników. Jednak Marie-France pokazała prawdziwy talent do 
      interesów, tworząc wysokodochodowy bank danych, służący mniej godnym 
      szacunku sektorom międzynarodowej społeczności bankowców. To z kolei 
      pozwoliło nawiązać kontakty z samymi bankami i ich klientami. Ashpool 
      zaciągał kredyty, a ściana z księżycowego betonu, mająca stać się kiedyś 
      Freeside, rosła i zakrzywiała się, zamykając we wnętrzu swoich stwórców. 

      Kiedy wybuchła wojna, Tessier-Ashpoolowie znajdowali się już wewnątrz tych 
      ścian. Widzieli, jak w rozbłysku ginie Bonn i Belgrad. Budowa wrzeciona 
      trwała nadal, z niewielkimi tylko przerwami. Później, w kolejnej, 
      oszołomionej i chaotycznej dekadzie, miała się stać trudniejsza. 

      Dzieci, Jean i Jane, znalazły się przy nich, kiedy willa w Biarritz 
      została sprzedana, by sfinansować konstrukcję kriogenicznego magazynu w 
      ich nowym domu, Yilli Straylight. Pierwszymi mieszkańcami komory było 
      dziesięć par sklonowanych embrionów: 2Jean, 2Jane, 3Jean, 3Jane... 
      Istniały niezliczone prawa zakazujące czy też inaczej rozporządzające 
      indywidualnym materiałem genetycznym, ale istniały również liczne problemy 
      jurysdykcji... 




      Zatrzymała projekcję i poprosiła dom o powrót do poprzedniej sekwencji. 
      Fotografie innego kriogenicznego magazynu, zbudowanego przez szwajcarskich 
      konstruktorów skarbca Tessier-Ashpool. Założenie Beckera o podobieństwie 
      było poprawne, wiedziała o tym: te okrągłe drzwi z czarnego szkła w 
      chromowanych ramach były głównymi wizerunkami cudzej pamięci, potężnymi i 
      totemicznymi. 

      Obrazy ruszyły dalej, ku bezgrawitacyjnym budowom na wewnętrznej 
      powierzchni wrzeciona, ku instalacji systemu energii słonecznej 
      Lado-Achesona, wprowadzeniu atmosfery i grawitacji rotacyjnej... Becker 
      natrafił na prawdziwe bogactwa, całe godziny błyszczącej dokumentacji. 
      Zareagował szaleńczym, gwałtownym montażem, który odrzucił powierzchowny 
      liryzm oryginalnego materiału, wśród mrówczego pośpiechu maszynerii 
      izolując napięte, zmęczone twarze robotników. Freeside zieleniło się i 
      kwitło w przyspieszonym migotaniu zarejestrowanych wschodów i 
      syntetycznych zachodów: bujna, zapieczętowana kraina, wysadzana 
      turkusowymi jeziorkami. Na ceremonię otwarcia Tessier i Ashpool wynurzyli 
      się ze Straylight, zamkniętej rezydencji na ostrzu wrzeciona, demonstrując 
      wyraźny brak zainteresowania wyspą, którą sami zbudowali. Wtedy 
      Marie-France po raz ostatni stanęła przed kamerą; w udręczonej, wydłużonej 
      fudze Becker studiował linie jej twarzy. 

      Ruch jego obrazów jako idealna przeciwwaga w giętkiej linii prezentacji, 
      która zakrzywiała się i wiła poprzez zmienne poziomy zakłóceń i szumów 
      ścieżki dźwiękowej. 




      Angie poprosiła o pauzę, wstała z łóżka, podeszła do okna. Przepełniało ją 
      uniesienie, nieoczekiwane uczucie siły i wewnętrznej jedności. Coś 
      podobnego przeżyła siedem lat temu w New Jersey, kiedy dowiedziała się, że 
      inni także znają tych, którzy przybywali do niej w snach; określali ich 
      loa. Boskimi Jeźdźcami, nazywali ich, przyzywali i targowali się z nimi o 
      łaski. 

      Nawet wtedy nie wszystko było jasne. Bobby uważał, że Linglessou, który 
      dosiadał Beauvoira w oumphor, i Linglessou z matrycy to oddzielne 
      osobowości, jeśli ten pierwszy w ogóle był osobowością. "Robią to od 
      dziesięciu tysiącleci", mówił, "tańczą, wpadają w obłęd... Ale w 
      cyberprzestrzeni te rzeczy dzieją się dopiero od sześciu, siedmiu lat". 
      Bobby wierzył starym kowbojom - tym, którym stawiał drinki w Eleganckiej 
      Porażce, kiedy tylko praca Angie pozwalała na odwiedzanie Ciągu. 
      Twierdzili, że loa pojawili się niedawno. Starzy kowboje wspominali czasy, 
      kiedy nerwy i talent były jedynymi czynnikami decydującymi o karierze 
      artystów konsoli. Co prawda Beauvoir utrzymywał, że to samo jest 
      potrzebne, żeby dogadać się z loa. 

      - Ale oni do mnie przychodzą - tłumaczyła. - Nie potrzebuję deku. 

      - To przez to, co masz w głowie. Co zrobił twój ojciec... 

      Bobby opowiedział jej, że wśród starych kowbojów panowała zgoda co do 
      tego, że przyszedł kiedyś dzień, gdy wszystko się zmieniło. Fakt, różnili 
      się poglądami na to, kiedy i w jaki sposób. 

      Kiedy Się Zmieniło - tak to nazywali. Bobby zabrał kiedyś przebraną Angie 
      do Eleganckiej Porażki, żeby ich posłuchała; towarzyszyli im niespokojni 
      ochroniarze Netu, których nie wpuszczono za drzwi. Zatrzymanie ochrony na 
      zewnątrz zrobiło na niej wtedy większe wrażenie niż rozmowy. Elegancka 
      Porażka była barem kowbojów od czasów wojny, która dała początek nowym 
      technologiom. W całym Ciągu nie istniał bardziej ekskluzywny przestępczy 
      lokal - choć w okresie, gdy nastąpiła wizyta Angie, ta ekskluzywność od 
      dawna już łączyła się z wrażeniem przejścia regularnych bywalców w stan 
      spoczynku. Dzieciaki na fali nie bawiły się już w Eleganckiej Porażce, 
      choć niektóre przychodziły tu, żeby posłuchać. 

      Teraz, w sypialni domu w Malibu, Angie przypominała sobie ich rozmowy, ich 
      historie o tym. Kiedy Się Zmieniło. Uświadamiała sobie, że jakaś część jej 
      umysłu próbuje skompilować te wspomnienia i te opowieści z jej własną 
      historią i historią Tessier-Ashpoolów. 

      3Jane była włóknem, Tessier-Ashpool warstwami; datę jej urodzin oficjalnie 
      zarejestrowano jako identyczną z jej dziewiętnastoma klonami rodzeństwa. 
      "Badania" Beckera stały się jeszcze bardziej gorączkowe od chwili, gdy 
      3Jane rozwinęła się w kolejnej zastępczej macicy i przyszła na świat przez 
      cesarskie cięcie w szpitalu w Straylight. Krytycy zgadzali się: 3Jane była 
      wyzwalaczem dla filmu Beckera. Z jej urodzeniem styl dokumentacji zmienił 
      się nieco, zdradzając nową intensywność, wzmożenie obsesji - poczucie, co 
      przyznał niejeden krytyk, grzechu. 

      3Jane stała się ogniskiem, żyłą perwersyjnego złota przecinającą granit 
      rodziny. Nie, pomyślała Angie, raczej srebra, bladego i księżycowego. 
      Badając wykonane przez chińskiego turystę zdjęcie 3Jane i jej dwóch sióstr 
      przy hotelowym basenie we Freeside, Becker raz po raz wracał do jej oczu, 
      zagłębienia nad obojczykiem, delikatnych przegubów. Fizycznie trzy siostry 
      są identyczne, jednak 3Jane jest... jest informowana przez coś i 
      Beckerowskie próby odkrycia natury owych informacji stają się główną osią 
      dzieła. 

      Freeside prosperuje, gdy archipelag rozrasta się coraz bardziej. Centrum 
      bankowe, burdel, port danych, neutralne terytorium dla walczących 
      korporacji - wrzeciono odgrywa coraz bardziej złożona rolę w historii 
      kolonii orbitalnych. Tymczasem ród Tessier-Ashpool wycofuje się za kolejny 
      mur, tym razem zbudowany z podległych korporacji. Nazwisko Marie-France na 
      krótko trafia do prasy w związku z genewskim procesem dotyczącym patentów 
      w pewnych dziedzinach badań nad sztuczną inteligencją. Po raz pierwszy 
      zostają ujawnione gigantyczne inwestycje Tessier-Ashpoolów w ten obszar 
      nauki. I raz jeszcze rodzina demonstruje swą niezwykłą zdolność znikania z 
      publicznej sceny, wkraczając w kolejny okres utajenia, zakończony śmiercią 
      Marie-France. 

      Będą krążyły plotki o morderstwie, jednak wszelkie próby wszczęcia 
      śledztwa rozbiją się o mur rodzinnego bogactwa i izolacji, szeroki zakres 
      oraz głębię politycznych i finansowych powiązań. 

      Angie, po raz drugi oglądając film Beckera, znała tożsamość mordercy 
      Marie-France. 




      O świcie zrobiła sobie kawę w ciemnej kuchni. Potem usiadła, wpatrzona w 
      białą linię przyboju. 

      - Ciągłość. 

      - Witaj, Angie. 

      - Czy wiesz, jak dotrzeć do Hansa Beckera? 

      - Mam numer jego agenta w Paryżu. 

      - Czy nakręcił coś od czasu Antarktyki. 

      - O niczym nie wiem. 

      - A ile czasu minęło? 

      - Pięć lat. 

      - Dziękuję. 

      - Proszę bardzo, Angie. 

      - Do widzenia. 

      - Do widzenia, Angie. 

      Czy Becker zakładał, że to 3Jane jest odpowiedzialna za śmierć Ashpoola? 
      Zdawało się, że w zawoalowany sposób coś takiego sugeruje. 

      - Ciągłość. 

      - Witaj, Angie. 

      - Folklor dżokejów konsoli. Ciągłość. Co o tym wiesz? Ciekawe, co by z 
      tego zrozumiał Swift?, pomyślała. 

      - A co chciałabyś wiedzieć, Angie? 

      - &#132;Kiedy Się Zmieniło"... 

      - Ta forma mitu zwykle pojawia się w dwóch postaciach. Pierwsza zakłada, 
      że matryca jest zamieszkana, czy może odwiedzana, przez pewne osobowości, 
      których charakterystyka odpowiada pierwotnemu wzorcowi mitycznemu "ludzi 
      ukrytych". Druga wiąże się z założeniem wszechwiedzy, wszechmocy i 
      niepojmowalności ze strony samej matrycy. 

      - To znaczy, że matryca jest Bogiem? 

      - W pewnym sensie, choć w ramach tej formy mitu dokładniejsze byłoby 
      raczej stwierdzenie, że matryca posiada Boga, jako że cechy wszechwiedzy i 
      wszechmocy ograniczone są do niej samej. 

      - Jeśli jest ograniczony, to nie jest wszechmocny. 

      - Otóż to. Zauważ, że mit nie przyznaje tej istocie nieśmiertelności, jak 
      zwykle dzieje się w systemach wierzeń związanych z istotą wyższą, 
      przynajmniej w warunkach waszej szczególnej kultury. Cyberprzestrzeń 
      istnieje, o ile można nazwać to istnieniem, dzięki czynnikowi ludzkiemu. 

      - Jak ty. 

      - Tak. 

      Przeszła do salonu. W szarym brzasku, krzesła Ludwika XVI przypominały 
      szkielety, a ich rzeźbione nogi - galwanizowane kości. 

      - Gdyby istniała taka postać - powiedziała - byłbyś jej częścią, prawda? 

      - Tak. 

      - Wiedziałbyś o tym? 

      - Niekoniecznie. 

      - A czy wiesz? 

      - Nie. 

      - Czy wykluczasz taką możliwość? 

      - Nie. 

      - Nie sądzisz. Ciągłość, że to dziwaczna dyskusja? 

      Policzki miała mokre od łez, choć nie poczuła, kiedy zaczęły płynąć. 

      - Nie. 

      - A jak opowieści o... - Zawahała się; prawie wypowiedziała na głos "loa". 
      - ...o stworach w matrycy... Jak pasują do idei istoty wyższej? 

      - Nie pasują. Jedno i drugie jest wariantem "Kiedy Się Zmieniło". Oba 
      powstały raczej niedawno. 

      - Jak niedawno? 

      - Około piętnastu lat temu. 




      17
      Ucieczka z miasta


      Obudziła się, czując na ustach dłoń Sally, widząc gest drugiej ręki, 
      nakazujący ciszę. 

      Paliły się małe lampki, te wbudowane w panele nakrapianego złotem lustra. 
      Na ogromnym łóżku leżała otwarta jedna z jej walizek, a obok równy stosik 
      ubrań. 

      Sally dotknęła palcem zamkniętych ust, potem skinęła na walizkę i ubrania. 


      Kumiko wyśliznęła się spod kołdry i wciągnęła sweter. Spojrzała na Sally i 
      zastanowiła się, czy czegoś nie powiedzieć; o cokolwiek tu chodzi, 
      pomyślała, jedno słowo może sprowadzić Petala. Sally była ubrana tak, jak 
      Kumiko widziała ją ostatnio: kurtka na kożuszku i tartanowy szal zawiązany 
      pod brodą. Powtórzyła gest: pakuj się. 

      Kumiko ubrała się szybko, potem zaczęła układać rzeczy w walizce. Sally 
      spacerowała niespokojnie i cicho po pokoju, otwierała i zamykała szuflady. 
      Znalazła paszport Kumiko, płytkę czarnego plastiku z wytłoczoną złotą 
      chryzantemą i zawiesiła ją dziewczynce na szyi na czarnym nylonowym 
      sznurku. Zniknęła w łazience i wróciła z zamszowym futerałem, w którym 
      mieściły się przybory toaletowe Kumiko. 

      Kiedy Kumiko zamykała walizkę, zadźwięczał telefon z mosiądzu i kości 
      słoniowej. 

      Sally zignorowała sygnał, wzięła z łóżka walizkę, otworzyła drzwi, 
      chwyciła Kumiko za rękę i wyciągnęła ją na ciemny korytarz. Tam puściła 
      jej dłoń i zamknęła drzwi, odcinając dzwonek telefonu i pogrążając je obie 
      w całkowitej ciemności. Kumiko pozwoliła poprowadzić się do windy - 
      poznała ją po zapachu oleju i politury, po stuku metalowej kraty. 

      Po chwili jechały w dół. 

      Petal, otulony luźnym flanelowym szlafrokiem, w wytartych kapciach, czekał 
      na nie w jasnym białym foyer. Nogi poniżej brzegu szlafroka miał dziwnie 
      białe. W ręku trzymał pistolet, krótki, gruby i matowoczarny. 

      - Niech to szlag - mruknął cicho, kiedy je zobaczył. - Co to ma znaczyć? 

      - Ona jedzie ze mną - odparła Sally. 

      - To jest absolutnie niemożliwe - oznajmił wolno Petal. 

      - Kurni - rzuciła Sally, opierając dłoń o ramię Kumiko i wypychając ją z 
      windy. - Samochód czeka. 

      - Nie możesz tego zrobić - powiedział Petal, ale Kumiko wyczuła jego 
      zmieszanie i niepewność. 

      - Niech to diabli. Petal. To mnie zastrzel. Petal opuścił pistolet. 

      - To Swain zastrzeli mnie, jeśli ci na to pozwolę. 

      - Gdyby był tutaj, miałby ten sam problem, prawda? 

      - Proszę... Nie rób tego. 

      - Nic się jej nie stanie. Nie ma powodów do zmartwień. Otwórz drzwi. 

      - Sally - wtrąciła Kumiko. - Dokąd jedziemy? 

      - Do Ciągu. 




      Obudziła się znowu, przykryta kurtką Sally, czując delikatne wibracje 
      ponaddźwiękowego lotu. Pamiętała wielki, niski samochód czekający w 
      zaułku, lampy rozpalające się na fasadach domów Swaina, zlaną potem twarz 
      Ticka za szybą pojazdu. Sally otworzyła drzwiczki i zapakowała ją do 
      środka, a Tick przeklinał cicho i bezustannie. Wóz ruszył. Pamiętała pisk 
      opon, kiedy Tick skręcił ostro w Kensington Park Road, i Sally mówiącą mu, 
      żeby zwolnił i pozwolił kierować samochodowi. 

      Tam właśnie, w samochodzie, przypomniała sobie, że Maas-Neotek spoczywa w 
      kryjówce za marmurowym popiersiem. Colin pozostał za nią w swoim 
      myśliwskim ubraniu, z kurtką wytartą na łokciach jak kapcie Petala - był 
      tylko tym, kim był: duchem. 

      - Czterdzieści minut - odezwała się Sally z fotela obok. - Dobrze, że 
      trochę się przespałaś. Niedługo podadzą śniadanie. Pamiętasz nazwisko w 
      swoim paszporcie? Świetnie. I proszę, nie zadawaj mi żadnych pytań, dopóki 
      nie napiję się kawy. 




      Kumiko znała Ciąg z tysięcy stymów; fascynacja tą potężną konurbacją była 
      typową cechą japońskiej kultury popularnej. 

      Kiedy przybyła do Londynu, niewiele wiedziała o tym mieście - stawały jej 
      przed oczyma na wpół zapomniane obrazy kilku słynnych budowli, niejasne 
      wyobrażenia społeczeństwa, przez jej własne uznawanego za staromodne i 
      pogrążone w stagnacji. (W opowieściach matki księżniczka-balerina 
      odkrywała, że Anglików, choć ją podziwiali, nie było stać na płacenie jej 
      za taniec.) Jak dotąd Londyn okazywał się całkiem inny - ze swą energią, 
      wyraźnym bogactwem, tłumami na pełnych sklepów ulicach. 

      Po Ciągu spodziewała się wiele, lecz większość tych oczekiwań legła w 
      gruzach już po kilku godzinach od przybycia. 

      Jednak kiedy czekała z Sally w kolejce pasażerów w wielkiej i pustej sali 
      przylotów, w ciemności rozjaśnianej w równych odstępach przez białe kule - 
      mimo zimy otoczone rojami owadów, jakby budynek miał własny, odmienny 
      klimat - to właśnie stymowy Ciąg sobie wyobrażała, zmysłowe elektryczne 
      tło gorączkowego życia Angeli Mitchell i Robina Laniera. 

      Po kontroli - polegającej, mimo długiej kolejki, na przesunięciu paszportu 
      przez brudny metalowy czytnik - wyszły na zewnątrz, do gwarnej betonowej 
      zatoki, gdzie bezpilotowe wózki bagażowe sunęły wolno przez tłum, który 
      falował i walczył o środki naziemnego transportu. 

      Ktoś chwycił jej walizkę - spokojnie i pewnie, jakby powinien ją wziąć, 
      jakby był funkcjonariuszem wykonującym tradycyjne obowiązki, niczym te 
      młode kobiety, kłaniające się nisko na powitanie w drzwiach tokijskich 
      magazynów handlowych. A Sally go kopnęła. Kopnęła od tyłu za kolanem, 
      obracając się płynnie jak te tajlandzkie bokserki w pokoju bilardowym 
      Swaina, i złapała walizkę, zanim jeszcze z wyraźnym trzaskiem zetknęły się 
      jego czaszka i brudny beton. 

      Potem pociągnęła Kumiko za sobą, a tłum zwarł się nad nieruchomą postacią. 
      Niespodziewany, mimowolny akt przemocy mógłby być tylko snem, tyle że 
      Sally uśmiechnęła się po raz pierwszy od chwili, gdy opuściły Londyn. 

      Zupełnie zagubiona Kumiko obserwowała, jak Sally zbadała dostępne pojazdy, 
      szybko przekupiła dyżurnego, zastraszyła trzech innych czekających 
      pasażerów i wepchnęła ją do odrapanego poduszkowca o płaskich burtach, 
      pomalowanego w ukośne żółto-czame pasy. Przedział pasażerski okazał się 
      nagi i wyjątkowo niewygodny. Kierowca, jeśli w ogóle mieli kierowcę, był 
      niewidoczny za pomazaną płytą pancernego plastiku. Kamera tkwiła w 
      miejscu, gdzie płyta dotykała sufitu; ktoś wymalował tam prymitywną 
      postać: męski tułów z obiektywem jako fallusem. Gdy Sally wsiadła i 
      zatrzasnęła za sobą drzwiczki, głośnik wycharczał coś w języku, który - 
      jak uznała Kumiko - był jakąś odmianą angielskiego. 

      - Manhattan - odpowiedziała Sally. Z kieszeni kurtki wyjęła plik 
      papierowych pieniędzy i rozłożyła banknoty przed kamerą. 

      Głośnik zaburczał pytająco. 

      - Do centrum. Powiem gdzie, kiedy już tam dojedziemy. 

      Wydął się fartuch wozu, w przedziale pasażerskim zgasło światło; ruszyły w 
      drogę. 




      18
      Czas pudła


      Był na poddaszu. Patrzył, jak Cherry zajmuje się Gentrym jak pielęgniarka. 
      Siedziała na brzegu łóżka. Obejrzała się na niego. 

      - Jak się czujesz. Ślizg? 

      - Dobrze... Czuję się dobrze. 

      - Pamiętasz, że cię już o to pytałam? 




      Spoglądał na twarz człowieka, którego Kid Afrika nazwał Grafem. Cherry 
      robiła coś z jakimś elementem wyposażenia noszy, workiem płynu o barwie 
      owsianki. 

      - Jak tam. Ślizg? 

      - W porządku. 

      - Nie jesteś w porządku. Ciągle za... 




      Siedział na podłodze u Gentry'ego. Twarz miał wilgotną. Cherry klęczała 
      przy nim, blisko, opierając dłonie o jego ramiona. 

      - Siedziałeś? 

      Kiwnął głową. 

      - Oddział chemopenalny? 

      - Tak... 

      - Indukowany Korsakow? 

      Wtedy... 




      - Epizody? - spytała Cherry. 

      Siedział na podłodze na poddaszu. Gdzie się podział Gentry? 

      - Trafiają ci się takie epizody? Zanika pamięć krótkoterminowa? 

      Skąd wiedziała? I gdzie jest Gentry? 

      - Co jest wyzwalaczem? 




      - Co wyzwala syndrom. Ślizg? Co cię pakuje w czas pudła? 

      Siedział na podłodze poddasza, a Cherry niemal leżała na nim. 

      - Stres - wyjaśnił, zastanawiając się, skąd może o tym wiedzieć. - Gdzie 
      jest Gentry? 

      - Położyłam go do łóżka. 

      - Dlaczego? 

      - Stracił przytomność. Kiedy to zobaczył... 

      - Co zobaczył? 




      Cherry przyciskała mu do nadgarstka różowy derm. 

      - Mocny trank - wyjaśniła. - Może cię z tego wyciągnie... 

      - Z czego? 

      Westchnęła. 

      - Mniejsza z tym. 




      Obudził się w łóżku z Cherry Chesterfield. Miał na sobie ubranie... 
      wszystko oprócz kurtki i butów. Czubek sztywnego penisa wcisnął się za 
      klamrę paska, dotykając ciepłego dżinsu na tyłku Cherry. 

      - Tylko niech ci nic nie przychodzi do głowy... 

      Zimowe światło padało przez kratę okna, a oddech skraplał się w parę. 

      - Co się stało? 

      Dlaczego w pokoju jest tak zimno? Pamiętał, jak Gentry wrzasnął, kiedy to 
      coś się na niego rzuciło... 

      Usiadł gwałtownie. 

      - Spokojnie - zawołała i przewróciła się na wznak. - Kładź się. Nie wiem, 
      co może cię znowu odpalić... 

      - Nie rozumiem. 

      - Połóż się. I przykryj. Chcesz zamarznąć? 

      Posłuchał. 

      - Byłeś w pudle, tak? Na oddziale chemopenalnym. 

      - Tak... Skąd wiesz? 

      - Powiedziałeś mi. W nocy. Mówiłeś, że stres może spowodować nawrót. To 
      właśnie się stało. To coś skoczyło na twojego kumpla, ty palnąłeś w 
      przełącznik i unieruchomiłeś ten stół. On upadł i rozbił sobie głowę. 
      Zajęłam się nim i nagle zobaczyłam, że dziwnie się zachowujesz. Wyszło mi, 
      że zatrzymujesz w pamięci najwyżej pięć minut naraz. Trafia się to czasem 
      przy szoku albo wstrząsie... 

      - Gdzie on jest? Gentry. 

      - U siebie w łóżku, oblepiony środkami nasennymi. Był w takim stanie, że 
      przyda mu się doba snu. A przynajmniej na jakiś czas mamy go z głowy. 

      Ślizg przymknął powieki i znowu zobaczył to szare coś, mglistą formę, 
      która zaatakowała Gentry'ego. Mniej więcej człekopodobną, albo może 
      małpiopodobną. Nic podobnego do tych splątanych linii, jakie generował 
      sprzęt Gentry'ego w poszukiwaniu Kształtu. 

      - Chyba siadło zasilanie - oświadczyła Cherry. - Światła pogasły jakieś 
      sześć godzin temu. 

      Otworzył oczy. Zimno. Gentry nie zdążył pobawić się przy konsoli. Ślizg 
      jęknął. 




      Zostawił Cherry, żeby przygotować kawę na butanowym palniku, a potem 
      ruszył szukać Ptaszka. Znalazł go, kierując się zapachem dymu. Ptaszek 
      rozpalił ogień w stalowym pojemniku i zasnął, zwinięty wokół niego jak 
      pies. 

      - Hej - rzucił Ślizg i trącił chłopaka butem. - Wstawaj. Mamy kłopoty. 

      - Wysiadł pieprzony prąd - wymamrotał chłopak. Usiadł owinięty nylonowym 
      śpiworem, zabrudzonym do barwy identycznej z podłogą Fabryki. 

      - Zauważyłem. To właśnie problem numer jeden. Numer dwa: potrzebujemy 
      ciężarówki, poduszkowca albo czegoś takiego. Musimy stąd wywieźć tego 
      gościa. Z Gentrym nie dało się nic załatwić. 

      Ptaszek powstał. Trząsł się z zimna. 

      - Ale tylko Gentry może załatwić prąd. 

      - Gentry śpi. Kto ma ciężarówkę? 

      - Marvie i jego chłopcy - odparł Ptaszek i rozkaszlał się. 

      - Weź motor Gentry'ego. Przywieziesz go z powrotem na pace. Już. 

      Ptaszek uspokoił się. 

      - Nie pieprzysz? 

      - Chyba umiesz prowadzić? 

      - Tak, ale Gentry się... 

      - To już moje zmartwienie. Wiesz, gdzie trzyma zapasowy kluczyk? 

      - Pewnie - przyznał Ptaszek zawstydzony. - Słuchaj - dodał jeszcze - a 
      jeśli Marvie i chłopcy nie będą chcieli mi pożyczyć ciężarówki? 

      - Dasz im to - rzekł Ślizg, sięgając do kieszeni po torbę prochów. Cherry 
      zabrała je, kiedy już obandażowała Gentry'emu głowę. - Tylko oddaj im 
      wszystko, jasne? Bo mam zamiar ich zapytać. 

      Sygnalizator Cherry zabrzęczał, kiedy pili kawę w pokoju Ślizga, skuleni 
      obok siebie na brzegu łóżka. Opowiadał jej, co wie o Korsakowie. Sama 
      spytała. Właściwie nigdy z nikim o tym nie rozmawiał; to zabawne, jak mało 
      rozumiał. Opowiedział o poprzednich nawrotach, potem spróbował 
      wytłumaczyć, jak to działało w więzieniu. Sztuczka polegała na tym, że 
      człowiek zachowywał wspomnienia długoterminowe aż do chwili, kiedy 
      pakowali mu prochy. W ten sposób, zanim zaczął odsiadkę, mogli go nauczyć 
      jakiejś pracy, a on nie zapominał, jak się co robi. Zwykle robił rzeczy, z 
      którymi poradziłyby sobie roboty. Jego nauczyli składać miniaturowe 
      przekładnie zębate; kiedy montaż zajmował mu już poniżej pięciu minut, 
      wtedy się do niego zabrali. 

      - Jeszcze coś robili? - zapytała. 

      - Nie. Tylko te przekładnie. 

      - Nie. Chodzi mi o jakieś blokady psychiczne. 

      Przyjrzał się jej. Liszaj na wardze prawie się zagoił. 

      - Jeśli nawet, to nic o tym nie mówią. 

      Wtedy właśnie w którejś z jej kurtek odezwał się sygnalizator. 

      - Coś się stało - rzuciła i poderwała się na nogi. 




      Gentry klęczał przy noszach z czymś czarnym w ręku. Cherry wyrwała mu to, 
      zanim zdążył się ruszyć. Został na klęczkach i przyglądał się jej, 
      mrugając niepewnie. 

      - Niełatwo cię przyhamować. 

      Podała Ślizgowi czarny przedmiot: identyfikator siatkówki. 

      - Musimy sprawdzić, kim on jest - wyjaśnił Gentry. 

      Głos miał ochrypły od środków nasennych, jakie mu podała, ale Ślizg 
      wyczuł, że nieprzyjemny ton szaleństwa przycichł nieco. 

      - Do diabła - mruknęła Cherry. - Nawet nie wiesz, czy rok temu miał te 
      same oczy. 

      Gentry dotknął bandaża na skroni. 

      - Też to widzieliście, prawda? 

      - Tak - potwierdziła Cherry. - On to wyłączył. 

      - To był szok - zapewnił Gentry. - Nie wyobrażałem sobie... Nic mi 
      naprawdę nie groziło. Nie byłem przygotowany... 

      - Wyskoczyłeś ze swojej pieprzniętej czaszki - mruknęła Cherry. 

      Gentry wstał niepewnie. 

      - On wyjeżdża - poinformował Ślizg. - Posłałem Ptaszka, żeby pożyczył 
      ciężarówkę. Nie chcę więcej takich numerów. Cherry przyjrzała mu się 
      niepewnie. 

      - Gdzie wyjeżdża? Muszę jechać razem z nim. To moja praca. 

      - Znam dobre miejsce - skłamał Ślizg. - Gentry, nie mamy prądu. 

      - Nie możesz go stąd zabrać - oznajmił Gentry. 

      - Akurat. 

      - Nie. - Gentry zachwiał się. - On zostaje. Zworniki są na miejscu. Nie 
      będę mu więcej przeszkadzał. Cherry może zamieszkać tutaj. 

      - Musisz chyba wytłumaczyć nam parę pieprzonych drobiazgów, Gentry - 
      stwierdził Ślizg. 

      - Zacznijmy od tego... - Gentry wskazał na przedmiot nad głową Grafa. - To 
      nie jest LF, to jest alef. 




      19
      Pod nożem


      Znowu hotel, znowu śmiertelna głębia postmagowego załamania, Prior 
      prowadzący ją przez hol i japońscy turyści, już gotowi, stłoczeni wokół 
      znudzonych przewodników. Jedna stopa, druga, znów pierwsza, jedna po 
      drugiej, z głową tak ciężką, jakby ktoś wywiercił dziurę na czubku i wlał 
      do środka ćwierć kilo ołowiu. Zęby należały jakby do kogoś innego, były za 
      duże. Oparła się o ścianę windy, kiedy dodatkowe ciążenie ruchu pchnęło ją 
      w dół. 

      - Gdzie Eddy? 

      - Eddy wyjechał, Mona. 

      Jakoś zdołała otworzyć szeroko oczy i spojrzała na niego. Ten drań znów 
      się uśmiechał. 

      - Co? 

      - Eddy został wykupiony. Otrzymał rekompensatę. Jest teraz w drodze do 
      Macau, z otwartą linią kredytową. Taka miła wycieczka do kasyn gry. 

      - Rekompensatę? 

      - Za swoją inwestycję. W ciebie. Za swój czas. 

      - Czas? 

      Drzwi rozsunęły się, odsłaniając korytarz z niebieskim chodnikiem. Coś 
      uderzyło ją, wzbudziło lodowaty dreszcz: Eddy nie cierpiał hazardu. 

      - Teraz pracujesz dla nas, Mona. Nie chcielibyśmy, żebyś znów wychodziła 
      sama. 

      Ale chcieliście, pomyślała. Pozwoliłeś mi wyjść. I wiedziałeś, gdzie mnie 
      szukać. 

      Eddy'ego już niema... 




      Nie pamiętała, kiedy zasnęła. Wciąż miała na sobie sukienkę i kurtkę 
      Michaela zarzuconą na ramiona jak koc. Bez poruszania głową widziała 
      szczyt tego góropodobnego budynku, ale wielkoroga już nie było. 

      Stymy Angie nadal leżały zapieczętowane w folii. Wybrała losowo jedną 
      kasetę, paznokciem rozcięła opakowanie, wcisnęła ją do odtwarzacza i 
      założyła trody. Nie zastanawiała się; miała wrażenie, że ręce same wiedzą, 
      jak się zachować: przyjazne zwierzątka, które nie zrobią jej krzywdy. 
      Jedna z nich wcisnęła PLAY i Mona zsunęła się w czysty - jak najlepsze 
      prochy - świat Angie: powolna melodia saksofonu i płynna jazda limuzyną 
      przez jakieś europejskie miasto. Ulice przesuwały się wokół niej, wokół 
      samochodu bez kierowcy: szerokie aleje, czyste o świcie i prawie puste, 
      muśnięcie futra na ramionach... I dalej, prostą drogą między płaskimi 
      polami, otoczonymi doskonałymi, identycznymi drzewami. 

      Zakręt, szelest opon po żwirze, krętym podjazdem przez park okryty 
      srebrzystą rosą, tutaj żelazny jeleń, tam mokre marmurowe popiersie... Dom 
      był ogromny, stary, niepodobny do żadnego domu, jaki w życiu widziała... 
      Samochód wyminął go, potem jeszcze kilka mniejszych budynków, wreszcie 
      dotarł na skraj gładkiego, rozległego pola. 

      Szybowce czekały tu na uprzężach: półprzejrzyste membrany rozpięte na 
      kruchych z wyglądu polikarbonowych szkieletach. Wibrowały lekko w porannej 
      bryzie. Stał przy nich Robin Lanier: przystojny, swobodny Robin w 
      szorstkim czarnym swetrze, w prawie wszystkich stymach grający partnera 
      Angie. 

      Teraz wysiadała z samochodu, ruszała ku niemu, śmiała się, gdy obcasy 
      wbiły się w trawę. Reszta drogi z butami w ręku, z uśmiechem, w ramiona 
      Robina, jego zapach, jego oczy. 

      Wir, taniec montażu, kondensacja wsiadania do szybowca czekającego na 
      srebrnej szynie indukcyjnej... Wypłynęli gładko nad pole, wznieśli się, 
      skręcili, by pochwycić wiatr, w górę, wyżej, aż wielki dom stał się 
      kanciastym kamykiem pośród szerokiego łanu zieleni przeciętego zmętniałym 
      blaskiem łuku rzeki... 

      ...i palec Priora na STOP, ściskający żołądek zapach jedzenia z wózka obok 
      łóżka, w każdym stawie tępy, mdlący ból magowego załamania. 

      - Jedz - powiedział. - Niedługo wyjeżdżamy. 

      Podniósł z talerza metalową pokrywę. 

      - Sandwicz klubowy... Kawa, bułeczki. Zalecenie lekarza. Kiedy już 
      znajdziesz się w klinice, przez jakiś czas nie będziesz mogła nic jeść. 

      - W klinice? 

      - U Geralda. W Baltimore. 

      - Po co? 

      - Gerald jest chirurgiem plastycznym. Popracuje nad tobą. Wszystko da się 
      później odwrócić, jeśli zechcesz, ale sądzimy, że będziesz zadowolona z 
      wyników. Bardzo zadowolona. - Ten uśmiech... - Czy ktoś ci kiedyś mówił, 
      Mona, jak bardzo jesteś podobna do Angie? 

      Zerknęła na niego, milcząc. Zdołała usiąść, wypić pół filiżanki wodnistej 
      czarnej kawy. Nie mogła się zmusić do spojrzenia na sandwicza, ale zjadła 
      słodką bułeczkę. Smakowała jak tektura. 

      Baltimore... Nie była pewna, gdzie to jest. 

      Gdzieś tam szybowiec wciąż wisiał nad oswojoną zieloną krainą, gdzieś było 
      futro na ramionach i Angie na pewno ciągle się śmiała... 

      Godzinę później, w holu, kiedy Prior podpisywał rachunek, zobaczyła czarne 
      walizki Eddy'ego z klona aligatora, przejeżdżające na automatycznym wózku 
      bagażowym. Wtedy wiedziała już na pewno, że Eddy nie żyje. 




      Na drzwiach gabinetu Geralda wisiała tabliczka z dużymi, staromodnymi 
      literami, na czwartym piętrze bloku w mieście, o którym Prior mówił, że 
      nazywa się Baltimore. W budynkach tego typu wznosi się tylko ramę, a firmy 
      wynajmujące biura sprowadzają własne moduły. Jak w wielopiętrowym 
      obozowisku przyczep campingowych, wszędzie pełno było wiązek kabli, 
      światłowodów, rur kanalizacyjnych i wodociągowych. 

      - Co tu pisze? - spytała Priora. 

      - Gerald Chin. Dentysta. 

      - Mówiłeś, że jest chirurgiem plastycznym. 

      - Jest. 

      - Dlaczego nie możemy zwyczajnie iść do butiku, jak wszyscy? 

      Nie odpowiedział. 

      Niewiele teraz czuła. Jakaś część umysłu podpowiadała jej, że nie jest tak 
      wystraszona jak powinna. Zresztą może to lepiej, bo gdyby naprawdę się 
      bała, nic nie mogłaby zrobić, a stanowczo chciała wyrwać się z tej sprawy. 
      Nieważne, o co tu chodzi. Podczas jazdy znalazła jakiś przedmiot w 
      kieszeni kurtki Michaela. Dziesięć minut trwało, nim odkryła, że to 
      paralizator; nerwowe garnitury często nosiły takie zabawki. Przypominał 
      rękojeść śrubokręta z parą tępych metalowych rogów zamiast głowicy. 
      Prawdopodobnie ładowało się go z gniazdka w ścianie; miała nadzieję, że 
      Michael tego pilnował. Uznała, że Prior nie wie o paralizatorze. Takie 
      rzeczy były prawie wszędzie legalne, ponieważ nie powinny powodować 
      trwałych uszkodzeń. Jednak Lanette znała dziewczynę, którą porządnie takim 
      załatwili i właściwie nigdy nie wyzdrowiała. 

      Jeśli Prior nie wiedział, że ma w kieszeni paralizator, to znaczy, że nie 
      wiedział wszystkiego. Chociaż zależało mu, żeby w to wierzyła. Ale nie 
      wiedział też, jak bardzo Eddy nie cierpiał hazardu. 

      Nie czuła specjalnie żalu w związku z Eddym, chociaż była pewna, że nie 
      żyje. Nieważne, ile by mu dali, i tak nie zostawiłby tych walizek. Nawet 
      gdyby zamierzał kupić całkiem nową garderobę, musiałby się przecież ubrać, 
      żeby wyjść do sklepu. A te aligatorowe walizki były dla niego czymś 
      szczególnym; kupił je od hotelowego złodzieja w Orlando i stały się rzeczą 
      najbardziej zbliżoną do rodzinnego domu. Zresztą, kiedy się dobrze 
      zastanowić, nie wyobrażała sobie, żeby się zgodził na taki układ. 
      Najbardziej na świecie pragnął wkręcić się w jakiś wielki interes. Uważał, 
      że wtedy ludzie zaczną go traktować poważnie. 

      I w końcu ktoś potraktował go poważnie, myślała, kiedy Prior wniósł jej 
      torbę do kliniki Geralda. Ale nie w taki sposób, w jaki Eddy by pragnął. 

      Przyjrzała się dwudziestoletnim plastikowym meblom, stosom magazynów z 
      gwiazdami stymów i japońskim tekstem. Wyglądało tu jak u fryzjera w 
      Cleyeland. I nikogo nie było, nawet za biurkiem rejestratorki. 

      Gerald wszedł przez białe drzwi. Miał na sobie taki fartuch z marszczonej 
      folii, jakich sanitariusze używają przy wypadkach drogowych. 

      - Zamknij drzwi - polecił Priorowi przez niebieską papierową maskę, 
      kryjącą jego nos, usta i brodę. - Witaj, Mono. Wejdź tutaj, proszę. 

      Wskazał białe drzwi. 

      Ściskała w dłoni paralizator, ale nie wiedziała, jak go włączyć. 

      Ruszyła za Geraldem. Prior zamykał tyły. 

      - Usiądź - rozkazał Gerald. 

      Usiadła na białym emaliowanym krześle. Podszedł bliżej, spojrzał jej w 
      oczy. 

      - Musisz odpocząć. Mono. Jesteś zmęczona. 

      Na uchwycie paralizatora znalazła karbowany przycisk. Nacisnąć go? 
      Przesunąć do przodu? Do tyłu? 

      Gerald przeszedł do białej skrzyni z szufladami i wyjął coś. 

      - O, jest. - Wyciągnął w jej stronę okrągły przedmiot z jakimś napisem z 
      boku. - To ci pomoże... 

      Prawie nie poczuła odmierzonej dawki aerozolu. Dokładnie tam, gdzie 
      próbowała zogniskować spojrzenie, na pojemniku pojawiła się czarna plama. 
      Rosła... 

      Pamiętała, że kiedyś staruszek tłumaczył jej, jak się zabija zębacze. 
      Zębacz ma w czaszce dziurę porośniętą skórą. Trzeba wziąć coś sztywnego i 
      wąskiego, drut, nawet gałązkę z miotły, i zwyczajnie wsunąć ją... 




      Pamiętała Cleveland i zwykły dzień, zanim przyszła pora na wyjście do 
      pracy. Siedziały wtedy z Lanette i przeglądały magazyn. Znalazły 
      fotografię roześmianej Angie w restauracji z jakimiś ludźmi. Wszyscy byli 
      śliczni, ale poza tym sprawiali wrażenie, jakby roztaczali rodzaj 
      poświaty. Nie naprawdę, na fotografii, ale ta poświata tam była. To się 
      czuło. Patrz, powiedziała do Lanette, pokazując zdjęcie. Mają poświatę. 

      To się nazywa: pieniądze, powiedziała Lanette. 




      To się nazywa: pieniądze. Zwyczajnie wsunąć. 




      20
      Hilton Swift


      Jak zawsze, przybył bez zapowiedzi. I sam. Śmigłowiec Netu wylądował niby 
      zagubiony komar, rozdmuchując na wilgotnym piasku pasma wodorostów. 

      Wsparta o przerdzewiałą balustradę obserwowała, jak zeskakuje na ziemię. W 
      jego pozornym entuzjazmie było coś młodzieńczego, niemal chłopięcego. 
      Nosił długą marynarkę z brązowego tweedu; rozpięta, odsłaniała 
      nieskazitelny gors pasiastej koszuli, rozwiane podmuchem wirnika 
      ciemnoblond włosy i powiewający krawat Sense/Netu. Robin miał rację, 
      uznała: wciąż wygląda, jakby ubierała go matka. 

      Może to umyślnie, pomyślała, gdy maszerował ku niej po plaży; udawana 
      naiwność. Przypomniała sobie, jak Porhyre przekonywał ją kiedyś, że 
      wielkie korporacje są całkiem niezależne od istot ludzkich, tworzących ich 
      ciała decyzyjne. Angie wydawało się to zupełnie oczywiste, ale fryzjer 
      upierał się, że nie potrafi zrozumieć zasadniczych przesłanek. Swift był 
      najważniejszym ludzkim czynnikiem decyzyjnym Sense/Netu. 

      Uśmiechnęła się na myśl o Porphyre. Swift uznał to za powitanie i 
      rozpromienił się w odpowiedzi. 




      Zaproponował jej lunch w San Francisco - śmigłowiec był niesamowicie 
      szybki. Ona z kolei uparła się, że przygotuje mu talerz liofilizowanej 
      szwajcarskiej zupy i w mikrofalówce podgrzeje zamarznięty klocek żytniego 
      chleba. 

      Przyglądając mu się przy jedzeniu, zastanawiała się nad jego 
      seksualnością. Zbliżał się do czterdziestki, ale wciąż sprawiał wrażenie 
      niezwykle inteligentnego nastolatka, którego początek dojrzewania został w 
      jakiś sposób odsunięty. Plotki w różnych okresach przypisywały mu wszelkie 
      znane preferencje seksualne i kilka takich, które uważała za całkowicie 
      zmyślone. Żadna z nich nie wydała się Angie prawdopodobna. Znała go od 
      dnia, kiedy przyszła do Sense/Netu; już wtedy w hierarchii produkcyjnej 
      zajmował niezłą pozycję jako jeden z najważniejszych ludzi zespołu Tally 
      Isham. Natychmiast zainteresował się nią zawodowo. Kiedy teraz o tym 
      myślała, nabierała przekonania, że to Legba postawił ją na jego drodze. 
      Swift w oczywisty sposób szedł w górę, choć ona sama mogła tego wtedy nie 
      dostrzegać, oślepiona światłami i ciągłym ruchem na scenie. 

      Bobby natychmiast poczuł do niego antypatię, najeżył się odruchową dla 
      człowieka z Barrytown niechęcią do władzy. Potrafił to jednak ukryć dla 
      dobra jej kariery. Antypatia była wzajemna; Swift z wyraźną satysfakcją 
      przyjął ich rozstanie i wyjazd Bobby'ego. 

      - Hilton - odezwała się, gdy nalała mu herbaty ziołowej, którą wolał od 
      kawy. - Co zatrzymało Robina w Londynie? 

      Spojrzał na nią ponad parującym kubkiem. 

      - Sądzę, że sprawy osobiste. Może znalazł nowego przyjaciela. 

      Dla Hiltona Bobby zawsze był "przyjacielem" Angie. Przyjaciele Robina 
      bywali zwykle młodymi, atletycznymi chłopcami. Delikatne sekwencje 
      erotyczne w jej stymach z Robinem zestawiano z ujęć archiwalnych, 
      dostarczanych przez Ciągłość i opracowanych z trudem przez Raebela i jego 
      zespół efektów specjalnych. Angie pamiętała jedną noc, którą spędzili 
      razem w starym domu w południowym Madagaskarze. Pamiętała bierność Robina 
      i jego cierpliwość. Nigdy więcej nie próbowali; obawiał się, jak 
      podejrzewała, że zażyłość naruszy tak perfekcyjnie przekazywaną w stymach 
      iluzję. 

      - Co myślał o moim leczeniu w klinice? Mówił coś? 

      - Mam wrażenie, że podziwiał cię za to. 

      - Ktoś powiedział mi niedawno, że opowiadał ludziom, że zwariowałam. 

      Podwinął rękawy pasiastej koszuli i rozluźnił węzeł krawata. 

      - Nie wyobrażam sobie, żeby Robin mógł tak pomyśleć, a co dopiero 
      powiedzieć. Wiem, co o tobie sądzi. A ty wiesz, czym są plotki w Necie. 

      - Hilton... Gdzie jest Bobby? 

      Piwne oczy, całkowicie nieruchome... 

      - Czyżby to się nie skończyło, Angie? 

      - Wiesz, Hilton. Musisz wiedzieć. Wiesz, gdzie on jest. Powiedz mi. 

      - Zgubiliśmy go. 

      - Zgubiliście? 

      - Ochrona go zgubiła. Masz rację, naturalnie. Pilnowaliśmy go, kiedy 
      odszedł od ciebie. Wrócił do dawnych wzorców. W jego głosie zadźwięczała 
      satysfakcja. 

      - A jakie to wzorce? 

      - Nigdy nie pytałem, dlaczego jesteście razem. Oczywiście, ochrona 
      sprawdziła was oboje. On był drobnym złodziejaszkiem. Zaśmiała się. 

      - Nie był nawet tym... - Byłaś bardzo dobrze reprezentowana, Angie, jak na 
      kogoś całkiem nieznanego. Jak wiesz, twoi agenci umieścili w kontrakcie 
      kluczowy warunek, że wraz z tobą zatrudnimy również Bobby'ego Newmarka. 

      - W kontraktach pojawiają się czasem dziwniejsze warunki. 

      - Otrzymywał pensję jako twój... towarzysz. 

      - Mój "przyjaciel". 

      Czyżby Swift naprawdę się zarumienił? Spuścił wzrok, spojrzał na własne 
      dłonie... 

      - Kiedy odszedł, wyjechał do Mexico City. Ochrona śledziła go, to jasne; 
      nie lubimy tracić z oczu nikogo, kto tak wiele wie o życiu osobistym 
      jednej z naszych gwiazd. Mexico City to bardzo... skomplikowane miejsce. 
      Wiemy, że próbował na nowo podjąć dawną... karierę. 

      - W cyberprzestrzeni? 

      Znów spojrzał jej w oczy. 

      - Spotykał się z ludźmi w tym fachu. Ze znanymi przestępcami. 

      - A potem? Mów dalej. 

      - On... rozpłynął się. Zniknął. Czy masz pojęcie, czym jest Mexico City, 
      kiedy człowiek zsunie się poniżej granicy ubóstwa? 

      - A on był biedny? 

      - Stał się nałogowcem. Tak twierdzą nasze najlepsze źródła. 

      - Nałogowcem? Czego? 

      - Nie wiem. 

      - Ciągłość! 

      Niemal rozlał herbatę. 

      - Witaj, Angie. 

      - Bobby, Ciągłość. Bobby Newmark, mój... przyjaciel. - Zerknęła na Swifta. 
      - Wyjechał do Mexico City. Hilton mówi, że uzależnił się od czegoś. Jakiś 
      narkotyk. Ciągłość? 

      - Przykro mi, Angie. Te dane są zastrzeżone. 

      - Hilton... 

      - Ciągłość - zaczął i zakaszlał. 

      - Witaj, Hilton. 

      - Dostęp priorytetowy. Ciągłość. Czy mamy tę informację? 

      - Dane ochrony opisują uzależnienie Newmarka jako neuroelektroniczne. 

      - Nie rozumiem. 

      - Coś w rodzaju, hm... elektronicznych połączeń z mózgiem - wyjaśnił 
      Swift. 

      Poczuła chęć, żeby mu opowiedzieć, jak znalazła narkotyk i ładowarkę. 

      Ciszej, dziecko. Słyszała brzęczenie w głowie, czuła rosnący ucisk... 

      - Angie! Co się dzieje? 

      Poderwał się z krzesła, wyciągnął rękę... 

      - Nic. Jestem... niespokojna. Przepraszam. To nerwy. Nie twoja wina. 
      Zamierzałam ci powiedzieć, że znalazłam dek cyberprzestrzeni Bobby'ego. 
      Ale przecież wiesz już o tym, prawda? 

      - Może ci coś przynieść? Szklankę wody? 

      - Nie, dziękuję. Chyba się trochę położę, jeśli nie masz nic przeciw temu. 
      Ale zostań, proszę. Mam parę pomysłów na sekwencje orbitalne i chciałabym, 
      żebyś mi doradził... 

      - Oczywiście. Zdrzemnij się. Pospaceruję sobie po plaży, a potem 
      porozmawiamy. 




      Obserwowała go z okna sypialni. Patrzyła, jak brązowa sylwetka oddala się 
      w stronę Kolonii, w towarzystwie cierpliwego małego dorniera. Wyglądał jak 
      dziecko na pustej plaży; wyglądał na równie zagubionego, jak ona się 
      czuła. 




      21
      Alef


      Wciąż nie było prądu do stuwatowych żarówek, ale wstało słońce i poddasze 
      Gentry'ego wypełniło się światłem. Zimowe promienie złagodziły kontury 
      konsoli i stołu montażowego, ukazały fakturę starych książek, stojących 
      rzędami na wygiętych pod ich ciężarem półkach przy zachodniej ścianie. 
      Gentry krążył wkoło i mówił, przy każdym zwrocie kołysząc blond czubem. 
      Podniecenie kasowało efekty działania nasennych dermów Cherry. 

      Cherry siedziała na skraju łóżka i słuchała Gentry'ego, od czasu do czasu 
      zerkając na wskaźnik baterii przy noszach. Ślizg zajął znalezione kiedyś w 
      Samotni połamane krzesło; dorobili mu tapicerkę z przejrzystej foliowej 
      taśmy, owiniętej na poduszkach starych ubrań. 

      Ku uldze Ślizga, Gentry pominął całą sprawę Kształtu i przeszedł od razu 
      do teorii tego alefa. Jak zwykle, kiedy już się rozpędził, używał słów i 
      zdań, których Ślizg nie całkiem rozumiał. Doświadczenie jednak wskazywało, 
      że nie warto mu przerywać; sztuka polegała na tym, żeby wyciągnąć jakieś 
      znaczenia z całości wykładu, unikając przy tym niezrozumiałych fragmentów. 


      Gentry wyjaśnił, że Graf jest włączony do czegoś, co można uznać za 
      gigantyczny mikrosoft; sądził, że cały blok to jedna lita bryła biochipu. 
      Jeśli to prawda, to zabawka miała właściwie nieskończoną pojemność 
      pamięci; taki zestaw byłby niewyobrażalnie kosztowny w produkcji. To dość 
      niezwykłe, stwierdził Gentry, że w ogóle ktoś zbudował coś podobnego, 
      chociaż krążyły legendy, że takie rzeczy istnieją i mają swoje 
      zastosowania, w szczególności dla przechowywania ogromnych ilości poufnych 
      danych. Nie posiadając żadnych łącz z globalną matrycą, taki schowek byłby 
      odporny na każdy atak z cyberprzestrzeni. Problem w tym, że do danych nie 
      było dostępu przez matrycę - tkwiły w martwej skrzynce. 

      - On może tam mieć cokolwiek - oznajmił Gentry i przystanął, by spojrzeć 
      na nieprzytomną twarz. Obrócił się na pięcie i ruszył dalej. - Świat. 
      Światy. Dowolną liczbę konstruktów osobowości... 

      - Tak jakby żył w stymie? - spytała Cherry. - To dlatego nie ustaje mu 
      REM. 

      - Nie. To nie symstym. Układ jest całkowicie interaktywny. To kwestia 
      skali. Jeśli to biosoft klasy alef, to facet może tam mieć dosłownie 
      wszystko. A dokładniej: może mieć aproksymację wszystkiego. 

      - Kid Afrika mówił chyba - wtrąciła Cherry - że on płaci za to, żeby tkwić 
      w takim stanie. Coś jak wirtualowcy, ale nie całkiem. Zresztą wirtualowcy 
      tak nie REMują... 

      - Ale kiedy chciałeś przepuścić to przez swój sprzęt - zaczął Ślizg - 
      dostałeś to... to coś... 

      Zobaczył, jak Gentry napina mięśnie pod skórą. 

      - Tak. A teraz muszę odnowić nasz abonament w Agencji Energii. - Wskazał 
      akumulatory ustawione pod stalowym pulpitem. - Wyciągnij mi to. 

      - Fakt - zgodziła się Cherry. - Najwyższy czas. Już mi tyłek odmarza. 

      Zostawili Gentry'ego nad dekiem cyberprzestrzeni i wrócili do pokoju 
      Ślizga. Cherry uparła się, żeby owinąć nosze podłączonym do akumulatora 
      elektrycznym kocem Gentry'ego. Na butanowym palniku została zimna kawa. 
      Ślizg wypił ją bez podgrzewania, a Cherry wyglądała przez okno na zasypaną 
      śniegiem równinę Samotni. 

      - Jak to wszystko powstało? - zapytała. 

      - Gentry mówi, że sto lat temu było tu wielkie wysypisko. Potem przykryli 
      je warstwą gleby, ale nic nie chciało rosnąć. Zostało za dużo toksycznych 
      odpadów. Deszcz spłukał ziemię. Chyba w końcu dali spokój i zaczęli tu 
      dalej wywozić różne gówno. Nie można tam pić wody. Pełno w niej fenoli i 
      całej reszty. 

      - A te króliki, na które poluje Ptaszek? 

      - Żyją na zachód stąd i nie pokazują się w Samotni. Nawet szczurów tu nie 
      ma. A i tak trzeba sprawdzać każde mięso, jakie się trafi. 

      - Są ptaki... 

      - Tutaj tylko przylatują, ale jedzenia szukają gdzie indziej. 

      - Co jest między tobą a Gentrym? - Nadal wyglądała przez okno. 

      - O co ci chodzi? 

      - Na początku myślałam, że jesteście geje. Znaczy: razem. 

      - Nie. 

      - Ale jakoś jesteście sobie nawzajem potrzebni... 

      - Przez to miejsce. Fabrykę. Pozwala mi tu mieszkać, a ja... muszę tu 
      mieszkać, żeby wykonywać swoją pracę. 

      - Czyli budować te maszyny na dole? 

      Zapłonęła żarówka osłonięta żółtym stożkiem faksu. Ruszył wentylator 
      grzejnika. 

      - Nareszcie... - Cherry przykucnęła przed dmuchawą i odpinała jedną kurtkę 
      po drugiej. - Może i jest wariatem, ale właśnie zrobił to, co trzeba. 




      Kiedy Ślizg wszedł na poddasze, znalazł Gentry'ego w starym biurowym 
      fotelu, wpatrzonego w mały składany monitor na blacie. 

      - Robert Newmark - oznajmił Gentry. 

      - Co? 

      - Identyfikacja siatkówki. Albo to Robert Newmark, albo ktoś, kto kupił 
      jego oczy. 

      - Jak to znalazłeś? - Ślizg pochylił się i popatrzył na ekran pełen 
      podstawowych danych osobowych. 

      Gentry zignorował pytanie. 

      - Tak bywa. Wystarczy czasem pogrzebać, a trafia się na coś zupełnie 
      niespodziewanego. 

      - Znaczy co? 

      - Ktoś chce wiedzieć, czy ktoś inny nie pytał o pana Newmarka. 

      - Kto? 

      - Nie wiem. - Gentry zabębnił palcami o skórzaną nogawkę spodni. - Popatrz 
      tylko. Nic tu nie ma. Urodzony w Barrytown. Matka: Marsha Newmark. Mamy 
      jego GNI. A jednak ktoś go pilnuje. - Odsunął fotel na rolkach i zakręcił 
      się, by widzieć nieruchomą twarz Grafa. - No jak, Newmark? Czy to naprawdę 
      twoje nazwisko? 

      Wstał i podszedł do stołu holo. 

      - Przestań - mruknął Ślizg. 

      Gentry wcisnął klawisz zasilania. 

      Na moment pojawiła się znowu szara zjawa, ale tym razem zanurkowała do 
      centrum półsferycznego wyświetlacza, zmalała i zniknęła. Nie... Wciąż tam 
      była: mała szara kula w samym środku rozjarzonego pola projekcyjnego. 

      Gentry znowu uśmiechnął się obłąkańczo. 

      - Dobrze - powiedział. 

      - Co jest dobrze? 

      - Teraz już wiem, co to jest. Rodzaj lodu. Program strażniczy. 

      - Ta małpa? 

      - Ktoś tu miał poczucie humoru. Jeśli małpa cię nie odstraszy, zmienia się 
      w groszek... 

      Przeszedł na drugi koniec blatu i zaczął grzebać w jednym z bagażników. 

      - Wątpię, czy potrafią to zrobić przy bezpośrednim łączu sensorycznym. 

      Trzymał coś w ręku. Siatkę trod. 

      - Gentry, nie rób tego! Popatrz na niego! 

      - Nie mam zamiaru - odparł Gentry. - Ty to zrobisz. 




      22
      Duchy i pustki


      Spoglądając przez zachlapane szyby taksówki, zaczęła żałować, że nie ma 
      przy niej Colina z jego ironicznymi komentarzami. Zaraz jednak 
      przypomniała sobie, że to, co widzi, znajduje się całkowicie poza sferą 
      jego wiedzy. Ciekawe, czy Maas-Neotek produkuje podobne zestawy dla Ciągu? 
      A jeśli tak, to w jakiej postaci zjawia się duch? 

      - Sally - odezwała się mniej więcej po półgodzinie jazdy. - Dlaczego Petal 
      pozwolił mi z tobą jechać? 

      - Bo jest rozsądny. 

      - A mój ojciec? 

      - Twój ojciec się zesra. 

      - Słucham? 

      - Będzie wściekły, jeśli się dowie. Ale nie musi. Nie zabawimy tu długo. 

      - A po co przyleciałyśmy? 

      - Muszę z kimś porozmawiać. 

      - Ale dlaczego mnie zabrałaś? 

      - Nie podoba ci się tutaj? 

      Kumiko zawahała się. 

      - Owszem, podoba. - To dobrze. - Sally poprawiła się na wytartym fotelu. - 
      Petal pozwolił nam odejść, ponieważ nie potrafiłby nas powstrzymać tak, 
      żeby jednej z nas nie zranić. Właściwie może nawet nie zranić. Raczej 
      obrazić. Swain mógłby cię przymrozić, a potem przeprosić, powiedzieć ojcu, 
      że to dla twojego dobra, gdyby już do tego doszło. Ale gdyby mnie to 
      zrobił, to jakby dał mi w twarz, rozumiesz? Kiedy zobaczyłam Petala z 
      pistoletem, wiedziałam, że nas przepuści. Twój pokój jest na podsłuchu. 
      Zresztą cały dom jest. Kiedy zbierałam twoje rzeczy, złapały mnie czujniki 
      ruchu. Wiedziałam, że tak będzie. A Petal wiedział, że to ja. Dlatego 
      zadzwonił na górę, żeby dać mi znać, że wie. 

      - Nie rozumiem. 

      - Taka uprzejmość. Uprzedził, że będzie czekał, żebym mogła chwilę 
      pomyśleć. Ale on nie miał wyboru i też był tego świadomy. Swain, 
      rozumiesz, jest do czegoś zmuszany i Petal o tym wie. W każdym razie Swain 
      tak mówi: że go zmuszają. Mnie zmuszają na pewno. Zaczęłam się 
      zastanawiać, jak bardzo Swain mnie potrzebuje. I naprawdę bardzo. Ponieważ 
      pozwolili mi zwiać z córką oyabuna, przysłaną dla bezpieczeństwa aż na 
      Notting Hill. Coś tam przeraża go bardziej niż twój tatko. Chyba że to coś 
      może uczynić go bogatszym niż twój tatko do tej pory. W każdym razie, 
      zabierając cię, tak jakbym wyrównała rachunki. Jakbym mu oddała. Łapiesz? 

      - Ale czym ci grożą? 

      - Ktoś dużo wie o tym, co robiłam. 

      - A Tick odkrył tożsamość tej osoby? 

      - Tak. Właściwie to sama się domyślałam. Ale miałam piekielną nadzieję, że 
      się mylę. 




      Ściany wybranego przez Sally hotelu były wyłożone poplamionymi rdzą 
      stalowymi płytami, każda z nich umocowana lśniącymi chromowanymi 
      sworzniami - styl, jaki Kumiko znała z Tokio i uważała za nieco 
      staromodny. Pokój dostały duży i szary, w dziesiątku odcieni szarości. 
      Sally zamknęła drzwi na klucz, zrzuciła kurtkę, po czym podeszła prosto do 
      łóżka i położyła się. 

      - Nie masz bagażu - zauważyła Kumiko. 

      Sally usiadła i zaczęła zdejmować buty. 

      - Mogę kupić to, czego potrzebuję. Jesteś zmęczona? 

      - Nie. 

      - Ja tak. 

      Zdjęła przez głowę czarny sweter. Piersi miała małe, z brązoworóżowymi 
      sutkami. Tuż pod lewym sutkiem zaczynała się blizna, znikająca aż za 
      paskiem dżinsów. 

      - Ktoś cię zranił - stwierdziła Kumiko, patrząc na bliznę. 

      Sally spojrzała także. 

      - Tak. 

      - Dlaczego nie kazałaś jej usunąć? 

      - Czasami dobrze, jeśli coś przypomina. 

      - Że byłaś ranna? 

      - Że byłam głupia. 




      Szarość na szarości. Kumiko nie mogła zasnąć i krążyła po szarym dywanie. 
      Ten pokój, uznała, miał cechy wampira, wspólne z milionami podobnych 
      pokoi: jak gdyby ta oszałamiająco bezbłędna anonimowość wysysała z niej 
      osobowość, której fragmenty wynurzały się jako podniesione w kłótni głosy 
      rodziców, twarze czarno odzianych sekretarzy ojca... 

      Sally zasnęła; twarz miała gładką jak maska. Widok z okna nie zdradził 
      Kumiko niczego; tyle tylko, że spogląda na miasto, które nie jest ani 
      Tokio, ani Londynem, na wielki wir pozbawiony cech indywidualnych, będący 
      paradygmatem miejskiej rzeczywistości jej stulecia. 

      Może zresztą sama także zasnęła, chociaż nie była tego pewna. Rankiem 
      przyglądała się, jak wystukując polecenia na pokojowym wideotelefonie, 
      Sally zamawia przybory toaletowe i bieliznę. Zakupy dostarczono, kiedy 
      Kumiko poszła wziąć prysznic. 

      - Gotowe - zawołała Sally zza drzwi. - Wytrzyj się i ubierz, idziemy na 
      spotkanie. 

      - Z kim? - zapytała Kumiko, ale Sally jej nie słyszała. 

      Gomi. 

      Trzydzieści pięć procent powierzchni lądu w Tokio zbudowane zostało na 
      gomi, na poziomych traktach wydartych Zatoce przez stulecie 
      systematycznego wysypywania odpadów. Tam gomi było bogactwem naturalnym, 
      policzonym, zbieranym i starannie rozrzucanym na dnie. 

      Stosunek Londynu do gomi wydawał się bardziej subtelny, bardziej 
      delikatny. W ocenie Kumiko, samo miasto składało się z gomi, ze struktur, 
      które japońska gospodarka dawno by już pochłonęła w swym nienasyconym 
      głodzie terenów budowlanych. A jednak struktury te nawet oczom-Kumiko 
      ukazywały osnowę czasu; każda ściana połatana pokoleniami rąk zajętych 
      bezustannym trudem restauracji. Anglicy cenili gomi samo w sobie, w 
      sposób, jaki dopiero zaczynała pojmować. Mieszkali w nim. 

      Gomi w Ciągu było jeszcze inne: żyzne próchno, zgnilizna, z której 
      wyrastały pędy stali i polimerów. Pozorny brak planowania wystarczył, by 
      spowodować zawrót głowy - tak całkowicie przeciwny był wartości, jakie jej 
      cywilizacja nadawała ziemi do wykorzystania. 

      Jazda taksówką z lotniska już pokazała jej stan rozkładu, całe dzielnice w 
      ruinie, puste okna wytrzeszczone nad chodnikami zasypanymi śmieciem. I 
      twarze wpatrujące się w mknący po ulicach opancerzony poduszkowiec. 

      A teraz Sally wepchnęła ją gwałtownie w niezwykłość tego miejsca, z jego 
      rozpadem i przypadkowością wieżowców wyższych niż jakiekolwiek w Tokio - 
      korporacyjnych obelisków przebijających czarną od sadzy koronkę 
      zachodzących na siebie kopuł. 

      Dwa razy zmieniły taksówkę, a dalej ruszyły pieszo, zanurzając się w 
      popołudniowy nurt przechodniów i ukośne cienie. Powietrze było chłodne, 
      ale nie tak zimne jak w Londynie, i Kumiko pomyślała o kwiatach w parku 
      Ueno. 

      Pierwszym przystankiem okazał się spory, nieco wyblakły bar zwany 
      Elegancką Porażką. Sally przeprowadziła tu cichą, bardzo krótką rozmowę z 
      barmanem. 

      Wyszły, niczego nie zamawiając. 




      - Duchy - mruknęła Sally, skręcając za róg. 

      Kumiko szła tuż za nią. Od kilku przecznic ulice stawały się coraz 
      bardziej puste, budynki mroczniejsze i bardziej zaniedbane. 

      - Słucham? 

      - Pełno tu duchów... dla mnie. A w każdym razie powinny być. 

      - Znasz tę okolicę? 

      - Pewnie. Wygląda tak samo, ale inaczej, wiesz? 

      - Nie... 

      - Kiedyś zrozumiesz. Gdy już znajdziemy tego, kogo szukam, zachowuj się 
      jak grzeczna dziewczynka. Odpowiadaj, kiedy cię zapytają, ale poza tym się 
      nie odzywaj. 

      - A kogo szukamy? 

      - Człowieka. A raczej tego, co z niego zostało. 

      Kolejna przecznica: ponura, całkiem pusta ulica. Jeśli nie liczyć 
      ośnieżonego zaułka przed domem Swaina, Kumiko nigdy jeszcze nie widziała 
      pustej ulicy. Sally zatrzymała się przed starym i niezbyt obiecującym 
      frontonem sklepu. Podwójne okno wystawowe srebrzyło się grubą wewnętrzną 
      powłoką kurzu. Wytężając wzrok, Kumiko rozpoznała litery ze szklanych 
      rurek martwego neonu: METRO, potem jakieś dłuższe słowo. Drzwi między 
      oknami były wzmocnione arkuszem falistej blachy; w równych odstępach 
      sterczały z niej zardzewiałe haczyki, spięte razem zwojami galwanizowanej 
      struny tnącej. 

      Sally stanęła przed drzwiami, wyprostowała ramiona i wykonała serię 
      płynnych, drobnych, szybkich gestów. 

      Kumiko patrzyła w skupieniu, jak powtarza całą sekwencję. 

      - Sally... 

      - To migi - przerwała jej. - Mówiłam ci, że masz siedzieć cicho, jasne? 

      - Tak? - Głos, niemal szept, rozlegający się nie wiadomo skąd. 

      - Już powiedziałam - rzuciła Sally. 

      - Nie migam. 

      - Chcę z nim porozmawiać - oznajmiła surowo. 

      - On nie żyje. 

      - To wiem. 

      Zapadła cisza. Kumiko usłyszała dźwięk, który mógł być wiatrem: zimnym i 
      niosącym drobiny pyłu wiatrem, omiatającym krzywiznę geodezyjnej wysoko 
      nad ich głowami. 

      - Nie ma go tutaj - oznajmił cichnący wolno głos. - Za rogiem, przed 
      następnym skrzyżowaniem w lewo. 




      Kumiko na zawsze zapamiętała ten zaułek: ciemne cegły śliskie od wilgoci, 
      osłonięte otwory wentylacyjne, dmuchające czarnymi smużkami zlepionego 
      kurzu, żółta żarówka w klatce zardzewiałego drutu, po obu stronach 
      pieniące się pod murem niskie zarośla rozbitych butelek, duże - jak dla 
      ludzi - legowiska z pogniecionego faksu i białych styropianowych opakowań. 
      I stuk obcasów Sally. 

      Poza mętnym kręgiem światła żarówki panowała ciemność, choć blask odbity 
      od mokrych cegieł wskazywał na końcowy mur, ślepą ścianę. Kumiko zwolniła, 
      wystraszona zbudzonym nagle echem, jakimś szelestem, równym dźwiękiem 
      spadających kropel... 

      Sally podniosła rękę. Wąski promień bardzo jasnego światła obrysował krąg 
      pomazanych farbą cegieł, potem zsunął się w dół. Obniżał się, aż znalazł 
      coś u podstawy ściany: matowy metal, pionowy zaokrąglony blok, który 
      Kumiko wzięła za kolejną osłonę wentylatora. Wokół zobaczyła ogarki 
      białych świec, płaską plastikową butelkę wypełnioną do połowy 
      przezroczystym płynem, zbiór paczek papierosów i skomplikowaną, wieloręką 
      sylwetkę wykreśloną chyba białą kredą. 

      Sally podeszła bliżej. Kumiko zauważyła, że opancerzony blok jest 
      umocowany do muru masywnymi nitami. 

      - Finn? 

      Szybki błysk różowego światła z poziomej szczeliny. 

      - Finn, chłopie... - Niezwykłe wahanie w jej głosie. 

      - Moll. - Zgrzytliwie, jakby przez zepsuty głośnik. - Po co ta latarka? 
      Masz jeszcze wzmacniacze? Starzejesz się i nie widzisz już tak dobrze po 
      ciemku? 

      - Dla mojej przyjaciółki. 

      Coś poruszyło się w szczelinie - coś o niezdrowej barwie różu gorącego 
      popiołu z papierosa w jasny dzień. Twarz Kumiko zalało niepewne światło. 

      - Fakt - zgrzytnął głos. - Kim ona jest? 

      - Córką Yanaki. 

      - Nie pieprz. 

      Sally poświeciła na chodnik; promień padł na świece, butelkę, zwilgotniałe 
      szare papierosy, biały symbol o pierzastych ramionach. 

      - Poczęstuj się ofiarami - zaproponował głos. - Masz tam pół litra 
      Moskovskoy. Znak hoodoo to mąka. Pech, ci na szczycie kreślą je kokainą. 

      - Jezu - mruknęła Sally dziwnie zduszonym głosem. Przykucnęła. - Nie mogę 
      uwierzyć. 

      Podniosła butelkę i powąchała zawartość. 

      - Łyknij sobie. Dobra wóda. Lepiej, żeby była. Nikt nie kiwnie wyroczni, 
      jeśli wie, co dla niego dobre. 

      - Finn - szepnęła Sally, podniosła butelkę do ust, przełknęła, otarła 
      wargi. - Chyba zwariowałeś... 

      - Nie miałem takiego szczęścia. W tym systemie trzeba się dobrze wysilić 
      dla odrobiny wyobraźni; co tu mówić o szaleństwie. Kumiko podeszła bliżej 
      i kucnęła obok Sally. 

      - To jest konstrukt? Zapis osobowości? 

      Sally odstawiła butelkę wódki i białym paznokciem dotknęła wilgotnej mąki. 


      - Pewno. Widziałaś już takie. Pamięć w czasie rzeczywistym, jeśli zechcę, 
      podłączony do c-przestrzeni, jeśli zechcę. Rozkręciłem ten numer z 
      wyrocznią, żeby nie wypaść z obiegu. - Blok wydał dziwaczny dźwięk: 
      śmiech. - Masz kłopoty w miłości? Niedobra kobieta nie chce cię zrozumieć? 
      - Znowu ten śmiech, jak wybuch trzasków. - Szczerze mówiąc, udzielam 
      raczej porad w interesach. To miejscowe dzieciaki zostawiają te rzeczy. 
      Ale chyba dobrze to wpływa na tajemniczość. A raz na jakiś czas trafia się 
      sceptyk, jakiś dureń, który uznaje, że może się poczęstować. - Ze 
      szczeliny błysnęła cienka szkarłatna linia, a gdzieś po prawej ręce 
      Kurniko wybuchła butelka. Trzeszczący śmiech. - A zatem, co cię do mnie 
      sprowadza. Moll? Ciebie i... - różowe światło padło na twarz Kumiko - 
      ...córkę Yanaki. 

      - Akcja w Straylight - odparła Sally. 

      - Sporo czasu minęło. Moll... 

      - Ona chce mnie dorwać, Finn. Czternaście lat, a ta obłąkana dziwka na 
      mnie poluje. 

      - Może nie ma nic lepszego do roboty. Wiesz, jacy są ci bogacze... 

      - Czy wiesz, Finn, gdzie jest Case? Może jego też poszukuje. 

      - Case się wycofał. Po waszym rozstaniu zrobił jeszcze parę niezłych 
      numerów, potem kopnął to wszystko i wyrwał się czysty. Gdybyś też tak 
      zrobiła, nie mroziłabyś teraz tyłka w tym zaułku, prawda? Kiedy ostatnio o 
      nim słyszałem, miał czworo dzieci. 




      Obserwując hipnotyczny ruch różowego skanującego ognika, Kumiko zaczęła 
      się domyślać, z czym właściwie rozmawia Sally. W gabinecie jej ojca stały 
      podobne systemy: cztery czarne, lakierowane sześciany na niskiej sosnowej 
      półce. Nad każdym wisiał oficjalny portret - monochromatyczna fotografia 
      człowieka w ciemnym garniturze i krawacie, czterech bardzo poważnych 
      dżentelmenów z małymi metalowymi emblematami w klapach. Ojciec także 
      czasem taki nosił. Matka twierdziła, że w tych sześcianach tkwią duchy - 
      duchy złych przodków ojca. Jednak Kumiko bardziej one fascynowały, niż 
      przerażały. Jeśli naprawdę były tam duchy, to bardzo małe, jako że w 
      każdym sześcianie zmieściłaby się najwyżej głowa dziecka. 

      Ojciec medytował czasem przed sześcianami; klęczał na nagim tatami w pozie 
      oznaczającej głęboki szacunek. Wielokrotnie widziała go w takiej sytuacji, 
      ale dopiero w dziesiątym roku życia pierwszy raz usłyszała, że zwraca się 
      do sześcianów. I jeden z nich odpowiedział. Pytanie było dla niej 
      niezrozumiałe, odpowiedź tym bardziej, ale spokojny ton głosu ducha 
      sparaliżował ją lękiem w jej kryjówce za papierowymi drzwiami. Ojciec 
      śmiał się, kiedy ją tam znalazł; zamiast ją skarcić, wytłumaczył, że w 
      sześcianach umieszczono zarejestrowane osobowości dawnych urzędników, 
      dyrektorów korporacji. Dusze?, zapytała. Nie, odparł z uśmiechem i dodał, 
      że rozróżnienie jest dość subtelnej natury. 

      - Nie są świadomi. Zapytani odpowiadają w sposób zbliżony do reakcji 
      oryginału. Jeśli są duchami, to duchami trzeba by nazwać również 
      hologramy. 

      Po wykładzie Sally o historii i hierarchii Yakuza, w barze robata przy 
      Earl's Court, Kumiko uznała, że każdy z mężczyzn na fotografiach, obiektów 
      zapisu osobowości, był kiedyś oyabunem. 

      Domyśliła się, że to coś w opancerzonym bloku było podobne, choć może 
      bardziej złożone, tak jak Colin był bardziej złożoną wersją przewodnika 
      Michelina, który sekretarze ojca zabierali na zakupy do Shinjuku. Sally 
      nazywała to coś Finnem; to jasne, że ten Finn był kiedyś jej przyjacielem 
      czy wspólnikiem. 

      Ale czy budzi się, myślała Kumiko, kiedy zaułek jest pusty? Czy laserowy 
      wzrok skanuje bezgłośne opadanie nocnego śniegu? 




      - Europa - zaczęła Sally. - Kiedy rozstałam się z Case'em, zjeździłam ją 
      całą. Miałam kupę forsy za tę akcję, a w każdym razie wtedy wydawało się 
      to dużo. SI Tessierów-Ashpoolów wypłaciła nam szmal przez bank 
      szwajcarski. Skasowała ślady świadczące, że w ogóle byliśmy na górze. 
      Naprawdę wszystko; gdybyś sprawdziła nazwiska, pod jakimi lecieliśmy 
      promem JAL, po prostu ich tam nie było. Case sprawdził. Kiedy byliśmy już 
      w Tokio, przedostał się do wszelkich możliwych danych. Zupełnie jakby nic 
      się nie wydarzyło. Nie rozumiałam, jak można coś takiego zrobić, SI czy 
      nie, ale właściwie nikt dobrze nie rozumiał, co zaszło tam na górze, kiedy 
      Case na chińskim lodołamaczu przejechał przez lód ich rdzenia. Czy potem 
      SI próbowała się skontaktować? 

      - Nic o tym nie wiem. Case uważał, że już jej nie ma; nie zniknęła, ale 
      przeszła we wszystko, w całą matrycę. Jakby nie była już w 
      cyberprzestrzeni, ale po prostu była. A jeśli nie chciała, żeby ktoś ją 
      zobaczył, żeby się dowiedział, że jest, to nie było na to sposobu. Ani na 
      to, żeby udowodnić to komukolwiek, nawet gdybyś wiedział... Ja... Ja nie 
      chciałam wiedzieć. Wiesz, cokolwiek to było, dla mnie się skończyło. 
      Sprawa załatwiona. Armitage zginął, Riviera zginął, Ashpool zginął, ten 
      Rasta, pilot holownika, który zabrał nas z powrotem do kiści Syjonu, 
      pewnie zapamiętał wszystko jako kolejny sen na canabis... Zostawiłam 
      Case'a w tokijskim Hyatcie i nigdy więcej go nie spotkałam... 

      - Dlaczego? 

      - Kto to wie? Bez ważnych powodów. Byłam młoda i uznałam, że już po 
      wszystkim. 

      - Ale ją zostawiłaś nad studnią. W Straylight. 

      - Właśnie. I myślałam o niej od czasu do czasu. Kiedy odchodziliśmy, Finn, 
      zdawało się, że nic jej to nie obchodzi. To, że zabiłam dla niej jej 
      obłąkanego, chorego ojca, a Case przebił się do ich rdzeni i wypuścił SI 
      do matrycy... Więc umieściłam ją na liście. Kiedy człowiek wpada w poważne 
      kłopoty albo ktoś chce go dorwać, sprawdza tę listę. 

      - I od razu zgadłaś, że to ona? 

      - Nie. Moja lista jest dosyć długa. 

      Case, który w opinii Kumiko był kimś więcej niż tylko partnerem Sally, nie 
      pojawił się już w opowieści. 

      Słuchając, jak Sally streszcza Finnowi czternaście lat swego życia, Kumiko 
      wyobrażała sobie tę młodszą Sally jako bohaterkę bishonen w tradycyjnym 
      romantycznym wideo: niezwykłą, elegancką i groźną. Wprawdzie trudno było 
      nadążyć za rzeczową opowieścią i odniesieniami do miejsc i zdarzeń, o 
      których nie miała pojęcia, ale łatwo było ją zobaczyć, jak odnosi nagłe, 
      niespodziewane zwycięstwa, tradycyjnie oczekiwane od bishonen. Ale nie, 
      pomyślała, gdy Sally wspomniała "zły rok w Hamburgu" - gniew zabrzmiał w 
      jej głosie, dawny gniew na okres sprzed dziesięciu lat. To błąd, 
      umieszczać tę kobietę w sytuacjach japońskiej kultury. Tu nie było 
      roninów, wędrownych samurajów; Sally i Finn mówili o interesach. 

      Ten zły rok w Hamburgu, jak zrozumiała Kumiko, nastąpił po tym, jak Sally 
      zdobyła i straciła swego rodzaju fortunę. Zyskała ją "na górze", w 
      miejscu, zwanym przez Finna "Straylight", wspólnie z człowiekiem 
      nazwiskiem Case. I wtedy także zyskała wroga. 

      - Hamburg... - przerwał jej Finn. - Słyszałem o Hamburgu... 

      - Pieniądze się skończyły. Tak to bywa przy dużej wygranej, kiedy człowiek 
      jest młody... Pieniądze nie wystarczyły na powrót do normalnego życia, ale 
      wplątałam się w interesy z ludźmi z Frankfurtu. Byłam im sporo winna, a 
      oni chcieli, żeby ich spłacać w usługach. 

      - Jakich usługach? 

      - Chcieli załatwić pewnych ludzi. 

      - I co? 

      - I wyrwałam się. Kiedy tylko mogłam. Pojechałam do Londynu... 

      Być może, pomyślała Kumiko, Sally była kiedyś kimś w rodzaju ronina, typem 
      samuraja. W Londynie jednak stała się kimś innym, kobietą interesów. 
      Utrzymując się z nieokreślonych środków, stopniowo została "wspierającą", 
      dostarczając fundusze dla różnych typów operacji. (Co to jest "ściek 
      kredytowy"? Na czym polega "pranie danych"?) 

      - No tak - stwierdził Finn. - Nieźle sobie radziłaś. Zdobyłaś udziały w 
      jakimś niemieckim kasynie. 

      - Aix-la-Chapelle. Byłam w radzie nadzorczej. Nadal jestem, kiedy wyciągnę 
      odpowiedni paszport. 

      - Osiadłaś? - Znowu ten śmiech. 

      - Jasne. 

      - Niewiele tu docierało. 

      - Prowadziłam kasyno. I tyle. Dobrze mi szło. 

      - Walczyłaś na arenie. Mglista Steele, wystawiana w wadze piórkowej. Osiem 
      walk. Postawiłem pieniądze na pięć z nich. Krwawe walki. Nielegalne. 

      - Hobby. 

      - Niezłe hobby. Birmański Dzieciak rozciął cię wzdłuż, w kolorze. 

      Kumiko przypomniała sobie długą bliznę. 

      - Dlatego zrezygnowałam. Pięć lat temu, a już byłam o pięć lat za stara. 

      - Byłaś niezła, ale Mglista Steele... Jezu. 

      - Daj spokój. Nie ja to wymyśliłam. 

      - Jasne. Powiedz mi teraz o swojej przyjaciółce z góry. Jak cię znalazła? 

      - Przez Swaina. Roberta Swaina. Przysłał do kasyna któregoś ze swoich 
      chłopaków. Zgrywał twardziela. Nazywał się Prior. Jakiś miesiąc temu. 

      - Swain? Fikser? Z Londynu? 

      - Ten sam. No więc Prior przyniósł mi prezent. Jakiś metr wydruku. Lista. 
      Nazwiska, daty, miejsca. 

      - Bardzo źle? 

      - Mieli wszystko. Rzeczy, o których już prawie zapomniałam. 

      - Akcja w Straylight? 

      - Wszystko... Zapakowałam walizkę, wróciłam do Londynu i poszłam do 
      Swaina. Przykro mu, nie jego wina, ale musi mnie przycisnąć. Ponieważ jego 
      ktoś przycisnął. Dostał własny metr wydruku, żeby miał się o co martwić. 

      Kumiko usłyszała, jak obcasy Sally przesuwają się po chodniku. 

      - Czego chce? 

      - Porwania ciała. Gwiazdy. 

      - Dlaczego ty? 

      - Daj spokój, Finn. Przyjechałam, żeby ciebie o to zapytać. 

      - Swain ci powiedział, że to 3Jane? 

      - Nie. Mój kowboj w Londynie. 

      Kumiko bolały kolana. 

      - A dzieciak? Jak do ciebie trafiła? 

      - Zjawiła się w domu Swaina. Yanaka chciał ją gdzieś wysłać z Tokio. Swain 
      jest mu winien giri. 

      - Jest czysta. Żadnych implantów. Z tego, co ostatnio dociera do mnie z 
      Tokio, wnioskuję, że Yanaka ma pełne ręce roboty... 

      Kumiko zadrżała w ciemności. 

      - A to porwanie? Ta gwiazda? - mówił dalej Finn. 

      Wyczuła, że Sally się waha. 

      - Angela Mitchell. 

      Różowy metronom kołysał się wolno w lewo, w prawo, w lewo... 

      - Zimno tu, Finn. 

      - Owszem. Żal, że tego nie czuję. Właśnie zrobiłem sobie małą wycieczkę w 
      twojej sprawie. Memory Lane. Dużo wiesz o tym, skąd się wzięła Angie? 

      - Nie. 

      - Robię tu za wyrocznię, skarbie, nie za bibliotekę... Jej ojcem był 
      Christopher Mitchell, wielka szycha w badaniach biochipów u Maas Biolabs. 
      Wychowywała się w ich zamkniętym kompleksie w Arizonie. Dziecko firmy. 
      Jakieś siedem lat temu coś się tam wydarzyło. Ulica twierdziła, że Hosaka 
      wysłał grupę zawodowców, żeby pomogli Mitchellowi w zmianie kierunku 
      kariery. Faks podał, że nastąpił megatonowy wybuch na terenach Maasa, ale 
      nie wykryli śladu radioaktywności. I śladu po najemnikach Hosaki. Maas 
      ogłosił, że Mitchell nie żyje. Samobójstwo. 

      - To biblioteka. A co wie wyrocznia? 

      - Plotki. Nic się nie wiąże. Ulica twierdziła, że Angie pojawiła się tutaj 
      dzień czy dwa po wybuchu w Arizonie i trafiła na bardzo dziwnych facetów, 
      pracujących w New Jersey. 

      - Pracujących w czym? 

      - Handlowali. Głównie programy. Sprzedawali, kupowali. Czasami kupowali 
      ode mnie... 

      - Dlaczego byli dziwni? 

      - Hoodoo. Wierzyli, że w matrycy pełno jest duchów i różnych takich. I 
      wiesz, co ci powiem. Moll? 

      - Co? 

      - Mieli rację. 




      23
      Lustereczko, powiedz przecie


      Ocknęła się, jakby ktoś wcisnął przełącznik. 

      Nie otwierała oczu. Słyszała, jak rozmawiają w sąsiednim pokoju. Bolało ją 
      w wielu miejscach, ale nie bardziej niż po magu. Jak ciężkie załamanie, 
      które minęło, czy może przytłumił je ten spray, który jej dali. 

      Papierowy fartuch ocierał sutki; wydawały się duże i wrażliwe, a piersi 
      pełne. Wąskie linie bólu szczypały twarz: podwójny tępy ucisk w 
      oczodołach, wrażenie otarcia w ustach i smak krwi. 

      - Nie próbuję cię uczyć twojej pracy - mówił Gerald, zagłuszany szumem 
      wody i brzękiem metalu, jakby zmywał garnki albo coś takiego. - Ale sam 
      się oszukujesz, jeśli wierzysz, że oszukasz tym kogoś, kto sam nie chce 
      dać się oszukać. To naprawdę bardzo powierzchowna robota. 

      Prior powiedział coś, czego nie zrozumiała. 

      - Mówię: powierzchowna, nie partacka. Zabieg najwyższej klasy, wszystko. 
      Dwadzieścia cztery godziny na stymulatorze dermalnym, a nie będzie 
      wiedzieć, że tu była. Podawaj jej antybiotyki i trzymaj z daleka od 
      stymulantów. Jej system immunologiczny nie jest taki, jaki być powinien. 

      Potem znowu Prior i znowu nie dosłyszała. 

      Otworzyła oczy, ale zobaczyła jedynie sufit, białe płytki dźwiękochłonnej 
      wykładziny. Odwróciła głowę na lewą stronę. Biała plastikowa ściana, w 
      niej jedno z tych fałszywych okien, wysokiej rozdzielczości animacja 
      plaży, palm i fal. Gdyby dostatecznie długo patrzeć na wodę, można by 
      zauważyć, że wciąż łamią się te same, zapętlone w nieskończoność fale. 
      Tyle że system zepsuł się albo zużył; w falach dostrzegła jakby ślad 
      wahania, a czerwień zachodu słońca pulsowała lekko niby popsuta 
      świetlówka. 

      Sprawdź z prawej. Odwróciła się, czując na szyi szorstki papier poszewki 
      na twardej piankowej poduszce. 

      Z drugiego łóżka spojrzała na nią twarz z podbitymi oczami, z nosem ujętym 
      w przejrzysty plastik i mikroporowy plaster, z jakąś brązową mazią 
      rozsmarowaną na policzkach... 

      Angie. To była twarz Angie, obramowana odbiciem pulsującego zachodu słońca 
      w popsutym oknie. 




      - Nie było żadnej obróbki kości - zapewnił Gerald, ostrożnie zdejmując 
      plaster przytrzymujący w zagłębieniu nosa plastikową klamrę. - W tym całe 
      piękno. Przez nozdrza umieściliśmy w nosie kawałek chrząstki, potem 
      przeszliśmy do zębów. Uśmiechnij się... Ślicznie. Poprawiliśmy piersi, 
      nadbudowaliśmy sutki sztucznie hodowaną tkanką erekcyjną, potem 
      załatwiliśmy zabarwienie oczu... - Zdjął klamrę. - Nie dotykaj tutaj 
      jeszcze przez dwadzieścia cztery godziny. 

      - Stąd mam te siniaki? 

      - Nie. To wtórny wstrząs po wszczepie chrząstki. - Palce Geralda na jej 
      twarzy były chłodne i precyzyjne. - Do jutra powinny zniknąć. 

      Gerald był w porządku. Dał jej trzy dermy, gładkie i przyjemne: dwa 
      niebieskie i różowy. Prior stanowczo nie był w porządku, ale wyszedł 
      gdzieś, a w każdym razie nie widziała go. I było jej miło słuchać, jak 
      Gerald tłumaczy wszystko swoim spokojnym głosem. Patrzcie tylko, czego 
      dokonał. 

      - Piegi - zauważyła, ponieważ zniknęły. 

      - Starcie i hodowlana tkanka. Powrócą szybciej, jeśli za długo będziesz 
      przebywać na słońcu... 

      - Jest taka piękna... - Odwróciła głowę. 

      - Ty, Mona. To ty. 

      Spojrzała na twarz w lustrze i wypróbowała ten słynny uśmiech. 




      Może jednak Gerald nie był w porządku. 

      Znowu na wąskim białym łóżku, gdzie kazał jej odpoczywać... Uniosła rękę i 
      obejrzała trzy dermy. Usypiacze. Zawrót głowy... 

      Wsunęła paznokieć pod różowy, odlepiła, przyłożyła do białej ściany i 
      mocno przycisnęła kciukiem. Wyciekła pojedyncza kropla cieczy o słomkowej 
      barwie. Ostrożnie zdjęła derm i przykleiła sobie na ręku. W niebieskich 
      płyn był mlecznobiały. Te także umocowała na miejscu. Może i zauważy, ale 
      chciała wiedzieć, co się dzieje. 

      Zerknęła w lustro. Gerald mówił, że jeśli zechce, może kiedyś wszystko 
      odwrócić. Ale nie miała pewności, czy będzie pamiętał, jak wyglądała na 
      początku. Może zrobił jej zdjęcie albo co. Teraz, kiedy się nad tym 
      zastanowiła, przyszło jej do głowy, że może już nikt nie wie, jak przedtem 
      wyglądała. Pewnie najdokładniejszy zapis znajdował się w stymowym deku 
      Michaela, ale przecież nie znała jego adresu ani nawet nazwiska. Wzbudziło 
      to dziwne uczucie: jakby osoba, którą kiedyś była, odeszła ulicą tylko na 
      chwilę, by już nigdy nie wrócić. Ale potem zamknęła oczy i wiedziała, że 
      jest Moną, zawsze była, i że nic się właściwie nie zmieniło, przynajmniej 
      nie pod powiekami. 

      Lanette stwierdziła, że nie ma znaczenia, jak człowiek się zmienia. 
      Powiedziała kiedyś, że nie zostało jej więcej niż dziesięć procent własnej 
      twarzy, z którą przyszła na świat. Trudno było zauważyć jakieś ślady - 
      chyba że czerń wokół powiek, tak że nigdy nie musiała się męczyć z tuszem. 
      Mona pomyślała, że może zabiegi Lanette nie były aż tak udane i chyba 
      zdradziła się spojrzeniem, bo Lanette powiedziała: Powinnaś zobaczyć mnie 
      przedtem. 

      Ale teraz leżała tutaj, Mona, wyciągnięta na wznak na tym wąskim łóżku w 
      Baltimore, a wszystko, co poznała z Baltimore, to wycie syreny na ulicy i 
      szum silnika w klimatyzatorze Geralda. 

      Rzeczywistość zmieniła się jakoś w sen, nie wiedziała jak długi, a potem 
      Prior położył jej dłoń na ramieniu i spytał, czy nie jest głodna. 




      Obserwowała, jak Prior goli brodę nad niklowaną chirurgiczną umywalką. 
      Najpierw przyciął włosy błyszczącymi nożyczkami, potem wziął białą, 
      plastikową, jednorazową maszynkę z pudełka, gdzie leżało ich pełno. 
      Dziwnie było patrzeć, jak wyłania się jego twarz. Nie taka, jakiej się 
      spodziewała. Młodsza. Ale usta zostały takie same. 

      - Długo tu jeszcze będziemy, Prior? 

      Przed goleniem zdjął koszulę. Ramiona i ręce aż do łokci miał wytatuowane 
      w smoki z głowami lwów. 

      - O to się nie martw. 

      - Nudzę się. 

      - Ściągniemy ci jakieś stymy. - Golił właśnie podbródek. 

      - Jakie jest Baltimore? 

      - Paskudne. Jak wszystko tutaj. 

      - A jaka jest Anglia? 

      - Paskudna. - Wytarł twarz grubym kłębem niebieskiej ligniny. 

      - Może byśmy gdzieś wyszli, zjedli kraby... Gerald mówił, że mają tu 
      kraby. 

      - Mają - przyznał. - Przyniosę ci. 

      - A może byś mnie gdzieś zabrał? 

      Rzucił niebieski kłąb do stalowego kosza na odpadki. 

      - Nie. Mogłabyś próbować ucieczki. 

      Wsunęła palce między łóżko a ścianę, odszukała w rozerwanej gąbce komorę 
      powietrzną, gdzie ukryła paralizator. Wcześniej znalazła swoje rzeczy w 
      białym plastikowym worku. Gerald zjawiał się co parę godzin ze świeżymi 
      dermami; odlepiała je, gdy tylko wyszedł. Pomyślała, że gdyby Prior 
      zgodził się zabrać ją na kolację, mogłaby spróbować w restauracji. Ale nic 
      z tego... 

      W restauracji może udałoby się nawet złapać gliniarza. Ponieważ teraz już 
      domyślała się chyba, o co chodzi. 

      To jakiś psychol. Lanette opowiadała jej, że są ludzie, którzy płacą, żeby 
      przerobić dziewczyny na kogoś innego, a potem je zabijają. Muszą być 
      bogaci, naprawdę bogaci. Nie Prior, ale ktoś, dla kogo Prior pracuje. 
      Lanette mówiła, że ci faceci każą czasem przerabiać dziewczyny, żeby były 
      podobne do ich żon. Wtedy Mona właściwie jej nie uwierzyła; Lanette często 
      opowiadała jej straszne historie, bo przyjemnie jest się bać, kiedy 
      człowiek wie, że jest całkiem bezpieczny. Zresztą Lanette znała wiele 
      historii o różnych czubkach. Twierdziła, że najbardziej zwariowane są 
      garnitury - ważne garnitury na topie wielkich firm. To dlatego, że nie 
      mogą sobie pozwolić, żeby w pracy stracić nad sobą panowanie. Ale już po 
      pracy, mówiła Lanette, stać ich na to, żeby to panowanie tracić, jak tylko 
      im się spodoba. Więc może jakiś ważny garnitur zażyczył sobie Angie? Fakt, 
      dużo dziewczyn z własnej chęci starało się wyglądać jak ona, ale to tylko 
      budziło litość. Chciałyby... Nie widziała jeszcze żadnej tak podobnej do 
      Angie, żeby dał się nabrać ktoś, komu na tym zależy. Może więc ktoś płacił 
      za to wszystko, żeby tylko skasować dziewczynę wyglądającą jak Angie. 
      Zresztą jeśli nie jakiś psychol, to kto? 

      Teraz Prior zapinał swoją niebieską koszulę. Podszedł do łóżka i ściągnął 
      koc, żeby obejrzeć jej piersi. Jakby oglądał samochód albo co. 

      Podciągnęła koc pod szyję. 

      - Przyniosę kraby. 

      Włożył marynarkę i wyszedł. Słyszała, że mówi coś do Geralda. 

      Gerald wsunął głowę przez drzwi. 

      - Jak się czujesz, Mona? 

      - Jestem głodna. 

      - Ale spokojna? 

      - Tak. 

      Znowu została sama. Przewróciła się na bok i studiowała własną twarz: 
      twarz Angie w lustrze na ścianie. Sińce prawie zniknęły. Gerald przylepił 
      jej na twarzy jakieś maleńkie trody i podłączył je do maszyny. Powiedział, 
      że szybko wszystko zagoją. 

      Teraz nie była już zszokowana, widząc w lustrze twarz Angie. Podobały jej 
      się zęby; takie zęby chciałaby sobie zostawić. Co do reszty, to nie była 
      pewna. 

      Może powinna teraz wstać, ubrać się i pobiec do drzwi... Gdyby Gerald 
      chciał ją zatrzymać, mogłaby użyć paralizatora. Ale przypomniała sobie, 
      jak Prior zjawił się u Michaela - jakby kazał komuś jej pilnować, śledzić 
      przez całą noc. I może teraz też ktoś pilnuje na zewnątrz. Mieszkanie 
      Geralda nie miało żadnych okien, żadnych prawdziwych, więc musiałaby wyjść 
      przez drzwi. 

      W dodatku zaczynało jej brakować maga. Ale gdyby wzięła chociaż 
      troszeczkę, Gerald by zauważył. Wiedziała, że w torbie pod łóżkiem czeka 
      jej zestaw. Gdyby dała sobie trochę, to przynajmniej coś by się działo. 
      Cokolwiek. Ale może to nie najlepszy pomysł. Musiała przyznać, że nie 
      wszystko, co robiła na magu, okazywało się rozsądne - nawet jeśli czuła 
      się tak, jakby nie mogła popełnić błędu. 

      Naprawdę była głodna. Szkoda, że Gerald nie ma żadnej muzyki ani nic... 
      Musi po prostu czekać na te kraby. 




      24
      W samotności


      Gentry stał z Kształtem płonącym mu pod powiekami, wyciągając rękę z 
      trodami, w blasku nagich żarówek tłumacząc Ślizgowi, dlaczego tak być 
      musi, dlaczego Ślizg ma założyć te trody i włączyć się w to, co ten szary 
      blok podaje nieruchomej postaci na noszach. 

      Ślizg pokręcił głową, wspominając, jak trafił do Psiej Samotni. A Gentry 
      zaczął mówić szybciej, biorąc ten gest za odmowę. 

      Powtarzał, że Ślizg musi w to wejść, może tylko na parę sekund, póki on, 
      Gentry, nie namierzy danych i nie rozpozna makroformy. Ślizg nie wie, jak 
      się do tego zabrać, mówił, inaczej Gentry sam by się włączył. Nie zależało 
      mu na danych, tylko na ogólnym kształcie, ponieważ sądził, że doprowadzi 
      go to do Kształtu, tego wielkiego... do widma, które ściga od tak dawna. 

      Ślizg przypomniał sobie, jak przemierzał Samotnię pieszo. Bal się, że 
      wróci Korsakow, że zapomni, gdzie się znajduje i zacznie pić rakotwórczą 
      wodę z brudnych czerwonych kałuż na rdzawej równinie. Pływał w nich 
      czerwony szlam i martwe ptaki z rozpostartymi skrzydłami. Kierowca z 
      Tennessee kazał mu iść od autostrady na zachód; po godzinie powinien 
      trafić na asfaltową dwupasmówkę, a tam ktoś go podwiezie do Cleveland. 
      Ślizg miał jednak wrażenie, że idzie już dłużej niż godzinę, nie był 
      pewien, gdzie właściwie jest zachód, a ta okolica budziła lęk: niby blizna 
      śmietniska, które jakiś olbrzym rozdeptał ma miazgę. Raz zobaczył kogoś z 
      daleka, na niskim grzbiecie, i pomachał ręką. Postać zniknęła, ale ruszył 
      w tamtą stronę, nie starając się już omijać kałuż i brnąc na przełaj. 
      Dotarł do grzbietu i stwierdził, że to bezskrzydły kadłub samolotu 
      pasażerskiego, do połowy zasypany pordzewiałymi puszkami. Wszedł po 
      zboczu, wzdłuż ścieżki, gdzie czyjeś stopy udeptały puszki, do 
      prostokątnego otworu, będącego kiedyś włazem awaryjnym. Wsunął się do 
      środka i zobaczył setki małych główek zawieszonych u wklęsłego stropu. 
      Znieruchomiał, mrugając niepewnie w nagłym mroku, dopóki nie zaczął 
      pojmować, co widzi. Różowe, plastikowe główki lalek z nylonowymi włosami 
      zebranymi do góry w koki, a koki wciśnięte w gęstą czarną smołę. Wisiały 
      jak owoce na gałęzi. Nic więcej, tylko kilka porwanych materacy z brudnej 
      zielonej gąbki. Wiedział, że nie chce zostawać, żeby sprawdzić, kto tu 
      mieszka. 

      Ruszył wtedy na południe, choć sam o tym nie wiedział. I znalazł Fabrykę. 

      - Nigdy już nie będę miał takiej szansy - przekonywał Gentry. Ślizg 
      patrzył na ściągniętą twarz, na pełne desperacji, szeroko otwarte oczy. - 
      Nigdy go nie zobaczę... 

      A Ślizg przypomniał sobie, jak kiedyś Gentry go uderzył, jak spojrzał 
      wtedy w dół na klucz w ręku i poczuł... Nie, Cherry myliła się co do nich, 
      ale było między nimi coś innego, czego nie potrafił nazwać. Lewą ręką 
      wyrwał Gentry'emu trody, a prawą mocno pchnął go w pierś. 

      - Zamknij się! Zamknij się, do cholery! 

      Gentry zatoczył się na metalowy blat. 

      Ślizg przeklinał go pod nosem, kiedy rozciągał na czole i skroniach 
      delikatną siatkę dermatrod. 

      Włączył się. 




      Buty zgrzytnęły po żwirze. 

      Otworzył oczy i spojrzał w dół: żwirowany podjazd, gładki o świcie i 
      czyściejszy niż cokolwiek w Psiej Samotni. Podniósł głowę; tam, gdzie 
      droga skręcała, za rozłożystymi zielonymi drzewami zobaczył stromy, kryty 
      dachówką dach domu wielkiego jak pół Fabryki. W pobliżu, w wysokiej mokrej 
      trawie stały posągi: jeleń z żelaza i rozbita figura mężczyzny z białego 
      kamienia, bez głowy, rąk i nóg. Śpiewały ptaki i to był jedyny dźwięk. 

      Ruszył podjazdem w kierunku szarego domu, ponieważ nie wiedział, co mógłby 
      zrobić innego. Kiedy się zbliżył, zobaczył, że poza rezydencją wyrastają 
      inne, mniejsze budynki i rozciąga się równe pole, gdzie stoją szybowce 
      umocowane linkami dla ochrony przed wiatrem. 

      Bajka, pomyślał, patrząc na szeroki kamienny fronton rezydencji, na 
      romboidalne szyby oprawne w ołów; jak w wideo, które oglądał w 
      dzieciństwie. Czy naprawdę istnieją ludzie, którzy mieszkają w takich 
      miejscach? Ale to nie jest prawdziwe miejsce, przypomniał sobie. Tylko się 
      takie wydaje. 

      - Gentry - powiedział. - Wyciągnij mnie stąd, dobra? 

      Obejrzał grzbiety swoich dłoni. Blizny, plamy smaru, czarne półksiężyce 
      brudu pod połamanymi paznokciami. Od smaru robiły się miękkie i łatwo 
      pękały. 

      Zaczynał czuć się głupio, stojąc tak bezradnie. Może ktoś z domu go 
      obserwował. 

      - Pieprzę - oznajmił. 

      Ruszył szeroką brukowaną alejką, nieświadomie kołysząc biodrami w rytmie, 
      jakiego nauczył się w Deacon Blues. 

      Drzwi miały coś dziwnego umocowanego na samym środku: dłoń, małą i 
      zgrabną, trzymającą kulę wielkości bilardowej, a wszystko odlane w 
      żelazie. Z zawiasem w nadgarstku, żeby można było tę dłoń unieść i opuścić 
      ze stukiem. Zrobił to. Mocno. Dwa razy, a potem znowu dwa. Nic się nie 
      stało. Gałka u drzwi była z mosiądzu, rzeźbiona w roślinny motyw, wytarty 
      i niemal niewidoczny po latach użytkowania. Przekręciła się bez oporu. 
      Pchnął drzwi. 

      Zamrugał od bogactwa kolorów i faktur: powierzchnie wypolerowanego drewna, 
      czarny i biały marmur, jaśniejące, niby kościelne okna, dywany o tysiącu 
      pastelowych barw, błyszczące srebro, lustra... Lekki szok wizualny wywołał 
      uśmiech; oczy przeskakiwały od jednego widoku do drugiego: tak wiele 
      przedmiotów, obiektów, dla których nie miał nazw... 

      - Szukasz kogoś konkretnego, koleś? 

      Mężczyzna stał przed wielkim kominkiem. Miał na sobie obcisłe czarne 
      dżinsy i białą koszulkę. Był bosy, a w prawej ręce trzymał szeroką szklaną 
      bańkę z jakimś płynem. Ślizg przyjrzał mu się niepewnie. 

      - Niech mnie szlag... - mruknął. - Ty jesteś nim... 

      Mężczyzna zakręcił brunatnym płynem w kieliszku i wypił tyk. 

      - Podejrzewałem, że Afrika wykręci mi w końcu taki numer - stwierdził. - 
      Ale jakoś, chłopaczku, nie odpowiada mi jego styl udzielania pomocy. 

      - Jesteś Grafem... 

      - Tak. Jestem Grafem. A ty kim jesteś, do diabła?! 

      - Ślizg. Ślizg Henry. 

      Roześmiał się. 

      - Chcesz koniaku, Ślizgu Henry? - Skinął kieliszkiem w stronę mebla z 
      gładkiego drewna, zastawionego rzędami ozdobnych butelek, każda ze 
      zwisającą z szyjki na łańcuszku małą srebrną plakietką. 

      Ślizg pokręcił głową. 

      Mężczyzna wzruszył ramionami. 

      - I tak nie można się nim upić... Wybacz, że to mówię. Ślizg, ale 
      wyglądasz gównianie. Czy trafnie się domyślam, że nie jesteś elementem 
      operacji Kida Afriki? A jeśli nie, to co właściwie tu robisz? 

      - Gentry mnie przysłał. 

      - Jaki Gentry? 

      - Ty jesteś tym facetem na noszach, tak? 

      - Ten facet na noszach jest mną. A gdzie dokładnie w tej chwili znajdują 
      się nosze? 

      - U Gentry'ego. 

      - To znaczy gdzie? 

      - W Fabryce. 

      - A gdzie ona stoi? 

      - W Psiej Samotni. 

      - A jak udało mi się tam trafić, gdziekolwiek by to było? 

      - Kid Afrika... On cię przywiózł. Razem z taką dziewczyną, z Cherry. 
      Rozumiesz, bytem mu winien przysługę, więc poprosił, żebym cię trochę 
      przechował. Ciebie i Cherry, bo ona się tobą opiekuje. 

      - Nazwałeś mnie Grafem, Ślizg. 

      - Cherry powiedziała, że Kid kiedyś tak o tobie mówił. 

      - A powiedz mi. Ślizg, czy Kid Afrika wyglądał na zmartwionego, kiedy mnie 
      przywoził? 

      - Cherry myśli, że wystraszył się czegoś w Cleveland. 

      - Jestem tego pewien. Kim jest ten Gentry? Twój kumpel? 

      - Fabryka jest jego. Ja też w niej mieszkam. 

      - Ten Gentry... Czy jest kowbojem. Ślizg? Dżokejem konsoli? Rozumiesz, 
      skoro się tu znalazłeś, on musi być techniczny. Tak? Teraz z kolei Ślizg 
      wzruszył ramionami. 

      - Gentry to jakby... no jakby artysta, mniej więcej. Ma te swoje teorie. 
      Trudno wytłumaczyć. Podłączył rozdzielacze do tego czegoś na noszach... 
      tego, do czego jesteś podpięty. Najpierw próbował dostać obraz na układzie 
      Dolo, ale tam było to takie małpiaste, tak jakby cień, więc namówił 
      mnie... 

      - Jezu... Zresztą mniejsza z tym. Ta fabryka, o której wspominałeś, czy 
      stoi gdzieś na pustkowiu? Czy jest odizolowana? 

      Ślizg przytaknął. 

      - A ta Cherry, to ktoś w rodzaju wynajętej pielęgniarki? 

      - Tak. Mówi, że ma dyplom technika medycznego. 

      - I nikt jeszcze nie przyszedł mnie szukać? 

      - Nie. 

      - To dobrze, Ślizg. Bo jeśli ktoś się zjawi, ktoś inny niż mój kłamliwy, 
      szczurzy kumpel Kid Afrika, wy, chłopcy, znajdziecie się w bardzo 
      poważnych kłopotach. 

      - Tak? 

      - Tak. Słuchaj mnie teraz uważnie. Chcę, żebyś dobrze zapamiętał. Jeśli w 
      tej waszej fabryce pokaże się jakieś towarzystwo, waszą jedyną nadzieją 
      jest włączenie mnie do matrycy. Łapiesz? 

      - Jakim ty jesteś Grafem? No wiesz, co to znaczy? 

      - Bobby. Mam na imię Bobby. Graf to kiedyś było moje pseudo. Dasz radę 
      zapamiętać, co ci powiedziałem? Ślizg znowu kiwnął głową. 

      - To dobrze. - Odstawił kieliszek na ten mebel z dziwacznymi butelkami. - 
      Słuchaj - rzekł. Przez otwarte drzwi dobiegł szum opon na żwirze. - Wiesz, 
      kto to jest. Ślizg? To Angela Mitchell. 

      Ślizg obejrzał się. Graf Bobby wyglądał na podjazd. 

      - Angie Mitchell? Ta gwiazda stymu? Ona też w tym jest? 

      - W pewnym sensie. Ślizg, w pewnym sensie... 

      Ślizg zobaczył, że podjechał długi czarny samochód. 

      - Zaraz - zaczął. - Graf, znaczy się Bobby, jak... 




      - Spokojnie - mówił Gentry. - Usiądź. Spokojnie, tylko spokojnie... 




      25
      Powrót na wschód


      Gdy Kelly i jego asystenci przygotowywali do podróży jej garderobę, Angie 
      miała wrażenie, że cały dom wibruje, szykując się do jednego ze swych 
      licznych, acz krótkich okresów opustoszenia. 

      Ze swego miejsca w salonie słyszała ich głosy, ich śmiech. Wśród 
      asystentów była dziewczyna w niebieskim polikarbonowym egzoszkielecie, 
      który pozwalał jej nosić pudła Hermesa z ubraniami jakby to były nieważkie 
      płyty pianki; szumiący kombinezon szkieletowy człapał cicho po schodach na 
      swych wielkich stopach dinozaura. 

      Niebieski szkielet, skórzane trumny. 

      W drzwiach stanął Porphyre. 

      - Panienka gotowa? 

      Miał na sobie długi, luźny płaszcz skrojony z cienkiej jak bibułka czarnej 
      skóry; kryształowe ostrogi sterczały nad obcasami jego czarnych, ciężkich 
      butów. 

      - Porphyre - zauważyła - jesteś po cywilnemu. A w Nowym Jorku mamy zrobić 
      wrażenie. 

      - Kamery będą tam dla ciebie. 

      - Tak - zgodziła się. - Dla mojej reinsercji. 

      - Porphyre będzie się trzymał z tyłu. 

      - Nigdy nie widziałam, żebyś się martwił, jak ktoś inny wypadnie na 
      scenie. 

      Uśmiechnął się, odsłaniając modelowane, opływowe zęby, fantazję 
      awangardowego dentysty na temat potencjalnego kształtu zębów u szybszego, 
      bardziej eleganckiego gatunku. 

      - Daniel le Stark z nami leci. - Usłyszała warkot nadlatującego śmigłowca. 
      - Spotkamy się z nią na LAX. 

      - Udusimy ją - oświadczył konfidencjonalnie, podając jej błękitnego lisa, 
      którego wybrał Kelly. - Jeśli obiecamy napomknąć faksom, że motywy były 
      natury seksualnej, może nawet zdecyduje się nam w tym pomóc... 

      - Jesteś obrzydliwy. 

      - Danielle to horror, panienko. 

      - I kto to mówi? 

      - Ach - westchnął fryzjer, mrużąc oczy. - Ja jednak mam duszę dziecka. 

      Śmigłowiec podchodził do lądowania. 




      Plotka głosiła, że Danielle Stark, związana ze stymowymi wersjami 
      jednocześnie Yogue-Nippon i Yogue-Europa, ma już dobrze po 
      osiemdziesiątce. Jeśli to prawda, myślała Angie, dyskretnie oceniając 
      figurę dziennikarki, gdy wszyscy troje wchodzili na pokład leara, to 
      Danielle i Porphyre nie ustępują sobie w dziedzinie ogólnych modyfikacji 
      chirurgicznych. W smukłych latach trzydziestych jedyną chyba jej przeróbką 
      była para jasnobłękitnych implantów Zeissa. Młody francuski reporter 
      wyraził się o nich kiedyś jako o "stylowo niemodnych". Netowa legenda 
      mówiła, że nigdy już nie znalazł pracy. 

      Angie wiedziała, że już za chwilę Danielle zechce porozmawiać o 
      narkotykach i o gwiazdach biorących prochy, a jej niebieskie oczy 
      uczennicy otworzą się szeroko, by niczego nie przegapić. 




      Pod groźnym wzrokiem Porphyre'a, Danielle zdołała się pohamować do chwili, 
      gdy w trybie rejsowym znaleźli się gdzieś nad Utah. 

      - Miałam nadzieję - zaczęła - że to nie ja będę musiała poruszyć tę 
      sprawę. 

      - Danielle - odparła szybko Angie. - Jakże mi przykro. Taka jestem 
      bezmyślna. 

      Dotknęła fornirowanej płyty lotniczej kuchenki Hosaki. Aparat zamruczał 
      cicho i zaczął wysuwać małe talerzyki z wędzoną kaczką, ostrygami na 
      grzance, zapiekanymi rakami, sezamowymi paluszkami... Porphyre natychmiast 
      zrozumiał, o co chodzi, i wyjął butelkę schłodzonego Chablis - ulubionego 
      wina Danielle, jak przypomniała sobie Angie. Ktoś, pewnie Swift, też o tym 
      pamiętał. 

      - Narkotyki - odezwała się Danielle piętnaście minut później, kończąc 
      porcję kaczki. 

      - Nie martw się - uspokoił ją Porphyre. - Wkrótce będziemy w Nowym Jorku. 
      Mają tam wszystko, czego tylko zapragniesz. 

      - Jesteś zabawny. - Danielle uśmiechnęła się. - Wiesz, że mam kopię 
      twojego świadectwa urodzenia? Znam twoje prawdziwe nazwisko. 

      Wciąż uśmiechnięta, spojrzała na niego znacząco. 

      - Kamienie i kije... - mruknął, dolewając jej wina. 

      - Interesujący zapis dotyczący chorób genetycznych. - Wypiła trochę. 

      - Genetycznych, genitalnych... Tak często się ostatnio zmieniamy, 
      nieprawdaż? Kto ci robił fryzurę, skarbie? - Pochylił się. - Jesteś łaską 
      dla świata, Danielle. Przy tobie inni tobie podobni wydają się niemal 
      ludźmi. 

      Danielle uśmiechnęła się znowu. 




      Sam wywiad poszedł dość gładko. Danielle była zbyt doświadczoną 
      dziennikarką i nie pozwalała, by jej ukłucia przekraczały próg bólu, gdzie 
      mogłyby wzbudzić poważny opór. Kiedy jednak musnęła palcem skroń, 
      wciskając podskórny przełącznik, dezaktywujący system zapisu, Angie 
      przygotowała się na prawdziwy szturm. 

      - Dziękuję ci - powiedziała Danielle. - Dalszy ciąg lotu, naturalnie, jest 
      nie do publikacji. 

      - Może wypijesz jeszcze butelkę czy dwie i się wyłączysz? - zaproponował 
      Porphyre. 

      - Czegoś nie rozumiem, moja droga. - Danielle nie zwróciła na niego uwagi. 
      - Dlaczego się męczyłaś... 

      - Z czym się męczyłam, Danielle? 

      - Po co w ogóle poszłaś do tej nudnej kliniki? Powiedziałaś, że nie miało 
      to wpływu na pracę. Powiedziałaś również, że nie było "odlotów" w zwykłym 
      sensie. - Zachichotała. - Jednocześnie utrzymujesz, że substancja była 
      niezwykle silnie uzależniająca. Dlaczego postanowiłaś to rzucić? 

      - Była potwornie droga... 

      - W twoim przypadku jest to chyba kwestia akademicka. 

      To fakt, pomyślała Angie. Chociaż, tygodniowa dawka kosztowała mniej 
      więcej twoje roczne zarobki. 

      - Przestało mi się chyba podobać płacenie za to, że czuję się normalnie. 
      Czy raczej prawie normalnie. 

      - Czy wyrobiłaś w sobie odporność? 

      - Nie. 

      - To dziwne. 

      - Właściwie nie. Ci, co go zsyntezowali, włączyli substancje, które 
      teoretycznie usuwają tradycyjne wady. 

      - Aha... A co z nowymi wadami... Wadami na teraz? - Danielle dolała sobie 
      wina. - Znam naturalnie inną wersję tej historii. 

      - Naprawdę? 

      - Oczywiście. Co to było, kto to stworzył, dlaczego rzuciłaś. 

      - Tak? 

      - To był antypsychotyk, wyprodukowany we własnych laboratoriach 
      Sense/Netu. Przestałaś brać, bo wolisz raczej być obłąkana. 

      Porphyre delikatnie wyjął jej z ręki kieliszek. Danielle zatrzepotała 
      ciężko powiekami. 

      - Dobranoc, kochanie - powiedział. 

      Danielle zamknęła lśniące niebieskie oczy i zachrapała cicho. 

      - Porphyre, co... 

      - Przyprawiłem jej wino. Nic nie zauważy, panienko. Nie będzie pamiętać 
      nic, czego nie nagrała. - Uśmiechnął się szeroko. 

      - Nie chciałabyś chyba słuchać tej dziwki przez całą drogę? 

      - Przecież się domyśli! Porphyre! 

      - Wcale nie. Powiemy jej, że sama osuszyła trzy butelki i okropnie 
      nabrudziła w toalecie. A ona będzie się czuła odpowiednio... Zachichotał. 




      Danielle Stark wciąż chrapała, tym razem dość głośno, na jednym z dwóch 
      rozkładanych posłań w tyle kabiny. 

      - Jak myślisz, Porphyre? - spytała Angie. - Może miała rację? 

      Fryzjer zwrócił na nią swe cudowne, nieludzkie oczy. 

      - I nic byś nie wiedziała? 

      - Sama nie wiem. 

      Westchnął. 

      - Panienka za dużo się martwi. Panienka jest teraz wolna. Niech się 
      cieszy. 

      Ale ja słyszę głosy, Porphyre. 

      - Jak my wszyscy, panienko. - Nie - odparła. - Nie takie jak moje. Czy 
      znasz się na afrykańskich religiach, Porphyre? 

      Skrzywił się. 

      - Nie jestem Afrykaninem. 

      - Ale może jako dziecko... 

      - Jako dziecko - oznajmił - byłem biały. 

      - Och... 

      Roześmiał się. 

      - Religie, panienko? 

      - Zanim przyszłam do Netu, miałam przyjaciół. W New Jersey. Byli czarni 
      i... religijni. 

      Skrzywił się znowu i przewrócił oczami. 

      - Znak hoodoo, panienko? Kość kurczęcia i olejek polejowy? 

      - Wiesz, że nie o to chodzi. 

      - A jeśli wiem? 

      - Nie drażnij się ze mną, Porphyre. Jesteś mi potrzebny. 

      - Panienka ma mnie na własność. I owszem, wiem, o co chodzi. I to są te 
      twoje głosy? 

      - Były. Kiedy zaczęłam brać prochy, ucichły... 

      - A teraz? 

      - Nie ma ich. 

      Impuls przeminął; teraz bała się próbować mu opowiadać o Grande Brigitte i 
      narkotyku w kurtce. 

      - To dobrze - rzekł. - To dobrze, panienko... 




      Lear zaczął obniżać się nad Ohio. Nieruchomy jak posąg Porphyre wpatrywał 
      się w gródź. Angie wyjrzała na zbliżającą się wolno krainę chmur w dole. 
      Przypomniała sobie zabawę, w którą jako dziecko grywała w samolotach: 
      wysyłała wyimaginowaną Angie, by biegała po kanionach obłoków, przez 
      puszyste szczyty, które magicznie nabierały twardości. Tamte samoloty 
      należały chyba do Maas-Neotek. Z korporacyjnych odrzutowców Maasa 
      przesiadła się do learów Netu. Liniowe samoloty znała tylko jako scenerie 
      swoich stymów: z Nowego Jorku do Paryża w dziewiczym rejsie 
      odrestaurowanego concorde'a JAL-u, w towarzystwie Robina i dobranej grupy 
      ludzi z Netu. 

      W dół. Czy są już nad New Jersey? Czy dzieci rojące się na dachowych 
      placach zabaw kompleksu mieszkalnego Beauvoira słyszą teraz silnik leara? 
      Czy odgłos jej przelotu delikatnie omiata bloki dzieciństwa Bobby'ego? Jak 
      niewyobrażalnie złożony okaże się świat, ten niepojęty w szczegółach 
      mechanizm, kiedy odrzutowiec Sense/Netu wstrząśnie drobnymi kosteczkami w 
      uszach nieznanych, nie wiedzących dzieci... 

      - Porphyre wie o pewnych rzeczach - powiedział bardzo cicho. - Ale 
      Porphyre potrzebuje czasu do namysłu, panienko... 

      Robili zwrot przed końcowym podejściem. 




      26
      Kuromaku


      Sally milczała na ulicy i w taksówce, przez całą długą i zimną drogę do 
      hotelu. Sally i Swaina szantażował wróg Sally "znad studni". Zmuszał Sally 
      do porwania Angeli Mitchell. Sama myśl, że można porwać gwiazdę 
      Sense/Netu, wydała się Kumiko dziwnie nierzeczywista, jakby ktoś uknuł 
      spisek w celu zamordowania postaci z mitu. 

      Finn sugerował, że w jakiś tajemniczy sposób Angie jest również wmieszana 
      w całą sprawę, jednak używał słów i idiomów, których Kumiko nie rozumiała. 
      Coś o cyberprzestrzeni, o ludziach zawierających pakty z tym - czy tymi - 
      stamtąd. Finn znał chłopca, który stał się kochankiem Angie... Ale czy jej 
      kochankiem nie był Robin Lanier? Matka Kumiko pozwoliła jej obejrzeć kilka 
      stymów z Angie i Robinem. Tamten chłopiec był kowbojem, złodziejem danych, 
      jak Tick w Londynie. 

      A co z tym wrogiem, z szantażystką? Była obłąkana, stwierdził Finn, a jej 
      obłęd doprowadził do ruiny rodzinną fortunę. Mieszkała samotnie w domu 
      rodzinnym, zwanym Straylight. Co zrobiła Sally, by zasłużyć sobie na jej 
      wrogość? Czy naprawdę zabiła ojca tej kobiety? I kim byli ci inni, którzy 
      zginęli? Zapomniała już nazwisk gaijin... 

      Czy Sally dowiedziała się już tego, na czym jej zależało i po co przybyła 
      z wizytą do Finna? Kumiko czekała na jakieś objawienie ze strony 
      opancerzonej kaplicy, ale rozmowa skończyła się na niczym, na typowym dla 
      gaijin rytuale żartobliwych pożegnań. 




      W hotelowym lobby czekał na nie Petal, siedzący w niebieskim aksamitnym 
      fotelu. Ubrany w podróżny, trzyczęściowy garnitur, na ich widok uniósł się 
      niby jakiś dziwaczny balon. Oczy miał łagodne za szkłami okularów w 
      stalowych ramkach. 

      - Dobry wieczór - powiedział i odchrząknął. - Swain przystał mnie za wami. 
      Tylko po to, żeby przypilnować dziewczynki. 

      - Zabierz ją z powrotem - odparła Sally. - Natychmiast. Jeszcze dzisiaj. 

      - Sally! Nie! 

      Ale Sally ścisnęła już stanowczo ramię Kumiko i szarpnęła ją w stronę 
      wejścia do zaciemnionej wnęki lobby. 

      - Czekaj tutaj - warknęła Sally do Petala i wciągnęła Kumiko w cień za 
      rogiem. 

      - Wracasz. Nie mogę cię tu zatrzymać. 

      - Ale mi się tam nie podoba. Nie lubię Swaina, nie lubię jego domu... i... 


      - Petal jest w porządku. - Sally pochyliła się i mówiła szybko. - 
      Najkrócej mówiąc, uważam, że możesz mu zaufać. Swain... Sama wiesz, jaki 
      jest Swain, ale słucha twojego ojca. Cokolwiek się zdarzy, myślę, że 
      spróbują trzymać cię od tego z daleka. Ale kiedy będzie naprawdę źle, idź 
      do tego pubu, gdzie spotkałyśmy Ticka. Róża i Korona. Pamiętasz? 

      Kumiko kiwnęła głową. Miała łzy w oczach. 

      - Gdyby Ticka nie było, poszukaj barmana o imieniu Bevan i wspomnij moje 
      nazwisko. 

      - Sally, ja... 

      - Jesteś w porządku - powiedziała Sally i pocałowała ją nagle. Jedno ze 
      szkieł, zaskakująco zimne i twarde, musnęło przelotnie policzek Kumiko. - 
      Ja, dziecinko, znikam. 

      I zniknęła w mroku wnęki, a Petal stanął w przejściu i chrząknął. 




      Lot powrotny do Londynu przypominał bardzo długą jazdę metrem. Petal 
      zabijał czas, litera po literze wpisując słowa w jakąś idiotyczną 
      łamigłówkę z angielskiego faksu. Mruczał coś pod nosem. W końcu zasnęła i 
      śniła o matce... 

      - Grzejnik działa - oznajmił Petal w drodze z Heathrow do domu Swaina. W 
      jaguarze było nieprzyjemnie gorąco: suchy żar pachnący skórą i wywołujący 
      uczucie bólu zatok. Nie zwróciła uwagi na te słowa, wpatrzona w blade, 
      poranne światła, w dachy lśniące plamami czerni wśród topniejącego śniegu, 
      w szeregi kominów... 

      - Nie gniewa się na ciebie - zapewnił Petal. - Odczuwa pewną szczególną 
      odpowiedzialność... 

      - Giri. - Ee... Tak. Jest odpowiedzialny, rozumiesz. Sally w zasadzie 
      nigdy nie była, jakby to nazwać... przewidywalna, ale nie spodziewaliśmy 
      się... 

      - Dziękuję, ale nie mam ochoty na rozmowę. 

      Jego małe, zmartwione oczka w lusterku... 




      Zaułek był pełen zaparkowanych samochodów, długich i srebrnoszarych, z 
      przyciemnionymi szybami. 

      - W tym tygodniu ma dużo gości - wyjaśnił Petal, hamując naprzeciw numeru 
      17. 

      Wysiadł i otworzył przed nią drzwiczki. Apatycznie przeszła za nim na 
      drugą stronę ulicy, po szarych stopniach do drzwi, które otworzył im jakiś 
      krępy mężczyzna, czerwony na twarzy i w ciemnym garniturze. Petal wyminął 
      go, jakby tamtego wcale nie było. 

      - Zaczekaj - rzucił czerwony na twarzy. - Swain chce ją zaraz zobaczyć... 

      Słysząc to, Petal zatrzymał się jak wryty. Stęknął coś, odwrócił się z 
      niepokojącą szybkością i chwycił odźwiernego za klapy. 

      - W przyszłości okazuj może trochę pieprzonego szacunku - powiedział, a 
      chociaż nie podniósł głosu, jego znużona łagodność zniknęła bez śladu. 

      Kumiko usłyszała, jak pękają szwy marynarki. 

      - Przepraszam, prezesie. - Czerwona twarz starannie nie wyrażała niczego. 
      - Kazał ci powtórzyć. 

      - To chodźmy - zwrócił się Petal do Kumiko, wypuszczając grubą, 
      samodziałową klapę. - Chce się tylko przywitać. 

      Znaleźli Swaina za trzymetrowym stołem z refektarza, w pokoju, gdzie 
      zobaczyła go po raz pierwszy; smoki rangi zniknęły pod zapiętą białą 
      koszulą i jedwabnym krawatem w paski. Spojrzał jej w oczy; wąska twarz 
      tkwiła w cieniu, poza kręgiem światła mosiężnej lampki z zielonym 
      abażurem, stojącej przy niewielkiej konsoli i grubym pliku faksów na 
      stole. 

      - No dobrze - powiedział. - Jak tam Ciąg? 

      - Jestem bardzo zmęczona, panie Swain. Chciałabym pójść do siebie. 

      - Cieszymy się, że wróciłaś, Kumiko. Ciąg to niebezpieczne miejsce. 
      Tamtejsi znajomi Sally nie są zapewne odpowiednim dla ciebie towarzystwem. 
      Ojciec nie byłby z tego zadowolony. 

      - Czy mogę już iść? 

      - Czy poznałaś jakichś przyjaciół Sally? 

      - Nie. 

      - Naprawdę? A co robiłyście? 

      - Nic. 

      - Nie powinnaś się na nas gniewać, Kumiko. Staramy się ciebie chronić. 

      - Dziękuję. Czy mogę iść do swojego pokoju? 

      - Oczywiście. Na pewno jesteś zmęczona. 

      Petal odprowadził ją i zaniósł torbę. Szary garnitur miał pomięty i 
      pognieciony po podróży. Starała się nie podnosić wzroku, kiedy 
      przechodzili pod ślepym spojrzeniem marmurowego popiersia, gdzie może 
      wciąż jeszcze czekał ukryty Maas-Neotek. Chociaż w obecności Swaina i 
      Petala nie miała pojęcia, jak go stamtąd wyjąć. 




      W domu wyczuwało się dyskretne, ale wyraźne poruszenie: głosy, kroki, 
      stukot windy, brzęk rur, kiedy ktoś brał kąpiel. 

      Usiadła obok łóżka, zapatrzona w czarną marmurową wannę. Na obrzeżach pola 
      widzenia wciąż unosiły się szczątkowe wizje Nowego Jorku; wciąż była w 
      zaułku, przykucnięta obok Sally, która ją tu odesłała, która nawet się nie 
      obejrzała. Sally, która kiedyś miała na imię Molly albo Mglista, albo 
      jedno i drugie. Znowu czuła się kimś bezwartościowym. Sumida; matka 
      unosząca się w czarnych wodach. Ojciec. Sally. 

      Po chwili, popychana tłumiącą uczucie wstydu ciekawością, wstała z 
      podłogi, wsunęła na nogi cienkie skarpety z czarnej gumy na karbowanych 
      plastikowych podeszwach i jak najciszej wysunęła się na korytarz. Winda 
      cuchnęła tytoniowym dymem. 

      Kiedy wysiadła na dole, facet z czerwoną gębą krążył po niebieskiej 
      wykładzinie foyer z rękami w kieszeniach wąskiej czarnej marynarki. 

      - Tego... - odezwał się, unosząc brwi. - Potrzebujesz czegoś? 

      - Jestem głodna - odpowiedziała po japońsku. - Idę do kuchni. 

      - Tego... - powtórzył, wyjął ręce z kieszeni i poprawił klapy. 

      - Mówisz po angielsku? 

      - Nie - odparła. 

      Wyminęła go, weszła w korytarz, skręciła za róg. 

      - Tego... - usłyszała znowu, bardziej nerwowo, ale wtedy sięgała już za 
      białe popiersie. 

      Zanim wynurzył się zza rogu, zdążyła wsunąć aparat do kieszeni. Odruchowo 
      zbadał wzrokiem pokój; ręce zwisały mu swobodnie po bokach w sposób, który 
      nagle przypomniał jej sekretarzy ojca. 

      - Jestem głodna - oznajmiła po angielsku. 

      Pięć minut później była już w swoim pokoju z dużą i bardzo brytyjską z 
      wyglądu pomarańczą. Anglicy chyba nie przywiązywali żadnego znaczenia do 
      symetrii owocu. Zamknęła za sobą drzwi, położyła pomarańczę na szerokiej 
      krawędzi wanny i wyjęła z kieszeni aparat. 

      - Szybko... - rzekł Colin, gdy tylko się zogniskował. Odgarnął włosy z 
      czoła. - Otwórz go i przesuń dźwignię A/B na A. Nowa władza ma tu 
      technika, który robi obchody i szuka podsłuchu. Kiedy zmienisz 
      nastawienie, aparat nie powinien dawać odczytu urządzenia rejestrującego. 

      Zrobiła, co kazał, używając spinki do włosów. 

      - Co to znaczy "nowa władza"? - spytała, bezgłośnie wymawiając słowa. 

      - Nie zauważyłaś? Jest tu co najmniej dziesięć osób personelu, nie 
      wspominając nawet o licznych gościach. Zresztą przypuszczam, że to nie 
      nowa władza, a zmiana procedur. Ten Swain jest, na swój dyskretny sposób, 
      człowiekiem bardzo towarzyskim. Masz tu jedną z rozmów Swaina z zastępcą 
      szefa Sekcji Specjalnej. Podejrzewam, że wielu ludzi mogłoby zabić dla 
      tego nagrania, nie wyłączając wspomnianego wyżej urzędnika. 

      - Sekcja Specjalna? 

      - Tajna policja. Swain obraca się w bardzo dziwnym towarzystwie: ludzi z 
      Owczarni, carów z melin East Endu, starszych oficerów policji... 

      - Owczarni? 

      - Z Pałacu. Nie wspomnę już o ludziach z komercyjnych banków w City, 
      gwieździe symstymu, stadku kosztownych alfonsów i handlarzy narkotyków... 

      - Jaka gwiazda symstymu? 

      - Lanier. Robin Lanier. 

      - Robin Lanier? Był tutaj? 

      - Rankiem, zaraz po twoim nagłym wyjeździe. 

      Spojrzała w przejrzyste, zielone oczy Colina. 

      - Nie okłamujesz mnie? 

      - Nie. 

      - Nigdy? 

      - O ile mogę to wiedzieć, nigdy. 

      - Czym jesteś? 

      - Zaprogramowanym osobowościowo biochipem Maas-Neotek, przeznaczonym do 
      udzielania pomocy i rady japońskiemu turyście w Zjednoczonym Królestwie. 

      Mrugnął do niej. 

      - Dlaczego mrugnąłeś? 

      - A jak myślisz? 

      - Odpowiedz! - Żądanie rozległo się głośno między lustrzanymi ścianami. 

      Duch dotknął smukłym palcem warg. 

      - Owszem, jestem również czymś więcej. Przejawiam odrobinę za dużo 
      inicjatywy jak na zwykły program turystyczny. Co prawda model, na jakim 
      zostałem zbudowany, to najnowsza wersja. Niesamowicie złożona. Nie mogę ci 
      dokładnie wyjaśnić, czym jestem, ponieważ sam tego nie wiem. 

      - Nie wiesz? - Znowu subwokalnie, czujnie. 

      - Wiem o wielu rzeczach - stwierdził i podszedł do mansardowego okna. - 
      Wiem, że stół jadalny w Middłe Tempie Hali został podobno wykonany ze 
      szczątków Złotej Łani; że przy wejściu na pomosty Tower Bridge trzeba 
      pokonać sto dwadzieścia osiem stopni; że na Wood Street, zaraz przy 
      Cheapside, rośnie platan, z którego jakoby drozd śpiewał Wordsworthowi... 
      - Odwrócił się nagle i spojrzał jej w oczy. - Ale to nie ten, ponieważ 
      obecne drzewo zostało sklonowane z oryginału w 1998. Wiem to wszystko i 
      więcej, o wiele więcej. Potrafię na przykład nauczyć cię podstaw snookera. 
      Tym właśnie jestem, a raczej tym być miałem. W założeniach. Ale jestem też 
      czymś innym i bardzo prawdopodobne, że ma to związek z tobą. Nie mam 
      pojęcia, jaki. Naprawdę nie mam pojęcia. 

      - Byłeś prezentem od mojego ojca. Czy komunikujesz się z nim? 

      - O ile wiem, nie. 

      - Nie powiadomiłeś go o moim wyjeździe? 

      - Nie rozumiesz. Dopóki nie uruchomiłaś mnie przed chwilą, nie byłem 
      świadomy twojego wyjazdu. 

      - Przecież nagrywałeś... 

      - Tak, ale nie byłem świadomy. Jestem "tutaj" tylko wtedy, kiedy mnie 
      zaktywizujesz. Wtedy oceniam aktualne dane... Ale jednego możesz być 
      właściwie pewna: to po prostu niemożliwe, by wysłać z tego domu 
      jakikolwiek sygnał tak, żeby natychmiast nie wykryły go czujniki Swaina. 

      - Czy może cię być więcej... To znaczy jeszcze jeden taki jak ty, w tym 
      samym zestawie? 

      - Interesujący pomysł... Ale nie. Chyba że nastąpił jakiś niewiarygodny i 
      tajny skok technologiczny. I tak wypycham sobą obudowę, biorąc pod uwagę 
      rozmiar mojej konstrukcji. Wiem o tym z bazy wiedzy ogólnej. 

      Spojrzała na aparat w dłoni. 

      - Lanier - powiedziała. - Powtórz mi. 

      - Dziesiąta dwadzieścia pięć szesnaście - zaczął. 

      W jej głowie zabrzmiały bezcielesne głosy... 

      PETAL: Proszę za mną... 

      SWAIN: Chodźmy do pokoju bilardowego. 

      TRZECI GŁOS: Lepiej, żebyś miał ważne powody, Swain. Na zewnątrz czeka na 
      mnie w samochodzie trzech ludzi Netu. Ochrona będzie trzymać twój adres w 
      swojej bazie danych... dopóki piekło nie zamarznie. 

      PETAL: Bardzo piękny samochód, proszę pana. Daimler. Wezmę pański płaszcz. 


      TRZECI GŁOS: O co chodzi, Swain? Dlaczego nie mogliśmy się spotkać u 
      Browna? 

      SWAIN: Zdejmij płaszcz, Robin. Ona wyjechała. 

      TRZECI GŁOS: Wyjechała? 

      SWAIN: Do Ciągu. Dziś wczesnym rankiem. 

      TRZECI GŁOS: Ale czy to nie pora... 

      SWAIN: Myślisz, że to ja ją tam posłałem? 

      Odpowiedź była głucha i niewyraźna, stłumiona przez zamykane drzwi. 

      - To był Lanier? - spytała bezgłośnie Kumiko. 

      - Tak - potwierdził Colin. - Petal wymienił go z nazwiska we wcześniejszej 
      rozmowie. Swain i Lanier spędzili razem dwadzieścia pięć minut. 

      Szczęk klamki, poruszenie. 

      SWAIN: Cholerna wpadka. Nie przeze mnie. Ostrzegałem cię przed nią i 
      prosiłem, żebyś ostrzegł tamtych. Urodzona morderczyni, prawdopodobnie 
      psychopatka... 

      LANIER: To twój problem, nie mój. Tobie potrzebny jest ich produkt i moja 
      współpraca. 

      SWAIN: A jaki jest twój problem, Lanier? Dlaczego w to wszedłeś? Tylko po 
      to, żeby odsunąć z drogi Mitchell? 

      LANIER: Gdzie mój płaszcz? 

      SWAIN: Petal, podaj panu Lanierowi jego pieprzony płaszcz. 

      PETAL: Proszę. 

      LANIER: Mam wrażenie, że oni chcą tej twojej brzytwy tak samo jak chcą 
      Angie. Stanowczo jest częścią zapłaty. Ją także wezmą. 

      SWAIN: I życzę im szczęścia. Jest już na pozycji, w Ciągu. Przed godziną 
      rozmawiałem z nią przez telefon. Skontaktuję ją z moim człowiekiem, tym, 
      który miał zorganizować... dziewczynę. A ty też tam wracasz? 

      LANIER: Dzisiaj wieczorem. 

      SWAIN: Zatem nie ma powodów do obaw. 

      LANIER: Do widzenia, Swain. 

      PETAL: Ale z niego skurwysyn... 

      SWAIN: Nie podoba mi się to wszystko... 

      PETAL: Za to towar ci się podoba, co? 

      SWAIN: Nie mogę narzekać. Jak myślisz, dlaczego chcą mieć też Sally? 

      PETAL: Bóg wie... Ale niech ją sobie biorą. 

      SWAIN: Oni. Nie lubię "onych". 

      PETAL: Nie będą chyba zachwyceni, że poleciała tam z własnej inicjatywy, w 
      dodatku z córką Yanaki... 

      SWAIN: Nie. Ale wkrótce znowu będziemy mieli pannę Yanaka. Jutro powiem 
      Sally, że Prior jest w Baltimore i kształtuje tę dziewczynę. 

      PETAL: Paskudny interes. 

      SWAIN: Przynieś mi dzbanek kawy do gabinetu. 




      Leżała na wznak z zamkniętymi oczami. Zapisy Colina rozwijały się w 
      umyśle, podawane bezpośrednio do nerwów słuchowych. Swain większość swoich 
      interesów prowadził chyba w pokoju bilardowym, co oznaczało, że słyszała 
      ludzi wchodzących i wychodzących, początki i końcówki rozmów. Dwaj ludzie, 
      z których jeden mógł być tym czerwonym na twarzy, prowadziło nieskończoną 
      dyskusję o wyścigach psów i jutrzejszych zakładach. Ze szczególnym 
      zaciekawieniem wysłuchała, jak Swain i człowiek z Sekcji Specjalnej (SS, 
      nazywał ją Swain) omawiali jeden ze szczegółów umowy tuż pod marmurowym 
      popiersiem, gdy policjant zbierał się do wyjścia. Zatrzymywała nagranie 
      kilka razy, żądając wyjaśnień. Colin próbował odgadnąć, o co chodzi. 

      - To bardzo skorumpowany kraj - stwierdziła w końcu, głęboko poruszona. 

      - Może nie bardziej od twojego. 

      - Ale czym Swain płaci tym ludziom? 

      - Informacją. Moim zdaniem nasz pan Swain wszedł ostatnio w posiadanie 
      bardzo cennego źródła informacji i w tej chwili przekuwa je we władzę. Na 
      podstawie tego, co słyszałem, zaryzykowałbym twierdzenie, że zajmuje się 
      tym już od dłuższego czasu. Jest w miarę oczywiste, że idzie w górę, 
      rośnie. Pewne fakty sugerują, że w tej chwili jest człowiekiem o wiele 
      ważniejszym, niż był jeszcze tydzień temu. Trzeba też wziąć pod uwagę fakt 
      zwiększenia liczby personelu... 

      - Muszę zawiadomić...przyjaciółkę. 

      - Shears? O czym zawiadomić? 

      - O tym, co powiedział Lanier. Że zostanie porwana razem z Angelą 
      Mitchell. 

      - A gdzie ona jest? 

      - W Ciągu. W hotelu... 

      - Zadzwoń do niej. Ale nie stąd. Masz pieniądze? 

      - Chip MitsuBanku. 

      - Nie przyda się w naszych telefonach. Przykro mi. Może jakieś monety? 

      Wstała z łóżka i starannie posortowała nominały angielskich pieniędzy, 
      jakie nazbierały się na dnie torebki. 

      - Mam. - Znalazła grubą, błyszczącą monetę. - Dziesięć funtów. 

      - Potrzebne są dwie takie, żeby przeprowadzić rozmowę lokalną. Wrzuciła 
      mosiężną dziesiątkę do torebki. 

      - Nie, Colin. Nie przez telefon. Znam lepszy sposób. Muszę się stąd 
      wydostać. Teraz. Dzisiaj. Pomożesz mi? 

      - Oczywiście - zapewnił. - Chociaż radziłbym ci zrezygnować. 

      - Ale zrobię to. 

      - Doskonale. Jak masz zamiar się do tego zabrać? 

      - Powiem im - oświadczyła - że muszę iść na zakupy. 




      27
      Niedobra kobieta


      Mona odgadła później, że kobieta musiała się dostać do środka trochę po 
      północy, ponieważ było to już po powrocie Priora z torbą krabów. Drugą 
      torbą krabów. W Baltimore naprawdę dobrze je robili. Po magu zwykle była 
      głodna, więc namówiła go, żeby przyniósł jeszcze trochę. Gerald zaglądał 
      co jakiś czas i zmieniał jej dermy na rękach. Prezentowała mu swój 
      najlepszy głupawy uśmiech, a kiedy tylko wyszedł, wyciskała z nich lek i 
      przyklejała z powrotem. W końcu Gerald powiedział, że powinna się trochę 
      przespać. Pogasił światła i ustawił fałszywe okno na najniższy poziom: 
      krwistoczerwony zachód słońca. 

      Gdy znów została sama, wsunęła dłoń między łóżko a ścianę. W dziurze w 
      gąbce odszukała paralizator. 

      Zasnęła mimo woli. Czerwony blask w oknie przypominał zachód słońca w 
      Miami. Musiała śnić o Eddym, a w każdym razie o lokalu Hooky'ego Greena i 
      jak tańczyła z kimś na trzydziestym drugim piętrze, ponieważ kiedy 
      przebudziło ją załamanie, nie była pewna, gdzie się znajduje. Miała za to 
      w głowie bardzo wyraźną i dokładną mapę wyjścia od Hooky'ego Greena i 
      wiedziała, że lepiej zejść po schodach, bo na dole czekają kłopoty... 

      Siedziała już na brzegu łóżka, kiedy przez drzwi wszedł Prior. Naprawdę 
      "przez", bo były zamknięte, kiedy w nie uderzył. Wpadł tyłem, a drzwi 
      rozpadły się w drzazgi i strzępy płyty pilśniowej podobne do plastrów 
      miodu. 

      Zobaczyła, jak pada na ścianę, potem na podłogę, a potem już się nie 
      ruszał, a ktoś inny stanął w progu oświetlony od tyłu blaskiem padającym z 
      sąsiedniego pokoju. Nie widziała twarzy, jedynie dwa łuki odbitej 
      czerwieni fałszywego zachodu słońca. 

      Podciągnęła nogi na łóżko i cofnęła się pod ścianę, sięgając ręką do... 

      - Nie ruszaj się, dziwko. - W głosie było coś przerażającego. Brzmiała w 
      nim jakaś pieprznięta radość, jakby wrzucenie Priora przez drzwi było 
      wyjątkową okazją. - Poważnie. Nawet nie drgnij... 

      Kobieta trzema krokami pokonała pokój. Stanęła blisko, tak blisko, że Mona 
      wyczuła chłód promieniujący ze skórzanej kurtki. 

      - Dobra - powiedziała Mona. - Dobra... 

      Ręce chwyciły ją błyskawicznie. A potem leżała płasko na plecach, z 
      ramionami przyciśniętymi do gąbki, a coś... paralizator... zawisło tuż nad 
      jej twarzą. 

      - Skąd wzięłaś tę zabawkę? 

      - A, to... - odpowiedziała Mona, jakby chodziło o coś, co widziała kiedyś, 
      ale o czym zapomniała. - Było w kurtce mojego chłopaka. Pożyczyłam ją od 
      niego. 

      Serce biło jej mocno. Te okulary były jakieś dziwne... 

      - Czy ten gówniarz wiedział, że to masz? 

      - Kto? 

      - Prior - wyjaśniła kobieta i puściła ją. 

      Potem odwróciła się. I kopnęła go, i znowu, raz po raz, mocno. 

      - Nie... - uznała i zaprzestała kopania równie nagle, jak zaczęła. - Nie 
      sądzę, żeby Prior wiedział. 

      W progu stanął Gerald - spokojny, jakby nic się nie stało, tyle że 
      spoglądał z żalem na tę część drzwi, która pozostała jeszcze w futrynie. 
      Przesuwał kciukiem po krawędzi pękniętego laminatu. 

      - Kawę, Molly? 

      - Dwie kawy, Gerald - odpowiedziała kobieta, badając paralizator. - Dla 
      mnie czarną. 




      Mona sączyła kawę i przyglądała się ubraniu i włosom kobiety. Czekali, aż 
      Prior się obudzi. A przynajmniej tak się wydawało. Gerald znowu gdzieś 
      zniknął. 

      Nie była podobna do nikogo, kogo Mona w życiu widziała. Nie potrafiła jej 
      umiejscowić na mapie stylów; uznała jedynie, że musi mieć sporo pieniędzy. 
      Fryzurę nosiła europejską; Mona widziała takie w jakimś magazynie, ale 
      była pewna, że w tym sezonie podobne uczesanie nigdzie nie jest modne. Za 
      to pasowało do okularów. Okulary były implantami, wszczepionymi 
      bezpośrednio w skórę. Mona widziała kiedyś takie u taksówkarza w 
      Cleveland. Kobieta miała na sobie krótką kurtkę, brązową i bardzo ciemną, 
      zbyt prostą jak na gust Mony, ale wyraźnie nową, z szerokim kołnierzem 
      obszytym białym kożuszkiem. Rozpięta, odsłaniała dziwaczną zieloną powłokę 
      piersi i brzucha - jakby zbroja, którą pewnie była. Dżinsy uszyto z 
      szarozielonego, grubego i miękkiego zamszu. Mona pomyślała, że te dżinsy 
      to najlepszy element kostiumu; sama by takie włożyła. Tylko buty psuły 
      efekt: czarne, do kolan, jakie noszą motocykliści, na grubych żółtych 
      podeszwach, z szerokimi pasami w śródstopiu i chromowanymi klamrami na 
      całej długości. I te okropne ciężkie noski. A skąd ona wzięła taki kolor 
      paznokci, ten burgund? Mona nie wierzyła, żeby jeszcze gdzieś robili taki 
      lakier. 

      - Na co się tak gapisz, do diabła? 

      - Uhm... Na twoje buty. 

      - Co z nimi? 

      - Zupełnie ci nie pasują do spodni. 

      - Włożyłam je, żeby skopać dupę Priorowi. 

      Prior jęknął na podłodze i chyba próbował zwymiotować. Ten widok sprawił, 
      że Monę też trochę zemdliło, więc powiedziała, że musi wyjść do łazienki. 

      - Nie próbuj się stąd ruszać. 

      Zdawało się, że kobieta obserwuje Priora ponad brzegiem swojej białej 
      porcelanowej filiżanki, ale przy tych okularach nie było pewności. 




      Jakoś znalazła się w łazience z torebką na kolanach. Przygotowując 
      działkę, spieszyła się i nie roztarta dobrze, więc paliło ją teraz w 
      gardle. Ale - jak mawiała Lanette - nie zawsze jest czas na pieszczoty. A 
      zresztą teraz sytuacja przedstawiała się chyba lepiej. W łazience Geralda 
      był niewielki prysznic, lecz wyglądało na to, że od dawna nikt go nie 
      używał. Przyjrzała się bliżej i zauważyła szarą pleśń wyrastającą wokół 
      ścieku. I drobne plamki podobne do zaschniętej krwi. 

      Kiedy wróciła, kobieta przeciągała Priora do któregoś z sąsiednich 
      pokojów. Wlokła go za nogi. Mona zauważyła, że nie ma butów ani skarpetek. 
      Może wyciągnął nogi, żeby się zdrzemnąć. Niebieska koszula była poplamiona 
      krwią, a twarz poobijana. 

      Uderzył mag. Mona poczuła tylko czystą, niewinną ciekawość. 

      - Co robisz? 

      - Będę musiała go obudzić - wyjaśniła kobieta. Całkiem jakby jechała 
      metrem i mówiła o innym pasażerze, który może przespać swój przystanek. 

      Mona podążyła za nią do pokoju, gdzie zwykle pracował Gerald. Wszystko tu 
      było czyste i białe jak w szpitalu. Patrzyła, jak kobieta sadza Priora w 
      takim dziwnym fotelu z dźwigniami, przyciskami i przełącznikami. Ona nawet 
      nie jest taka silna, pomyślała. Ona po prostu wie, gdzie najlepiej 
      popchnąć. Głowa opadła Priorowi na ramię. Kobieta zapięła mu na piersi 
      szeroki pas. 

      - Co jest? - Napełniła wodą z kranu biały plastikowy pojemnik. 

      Mona wciąż próbowała to powiedzieć. Czuła, że po magu serce bije jej jak 
      szalone. On zabił Eddy'ego, usiłowała oznajmić, ale nie potrafiła wydusić 
      z siebie ani słowa. W końcu chyba jej się to udało, bo kobieta 
      odpowiedziała: 

      - Tak, on jest zdolny do takich rzeczy. Jeśli się mu pozwoli. 

      Chlusnęła wodą na Priora, na jego twarz i na koszulę. Otworzył oczy. 
      Białko lewego było zupełnie czerwone. Metalowe wypustki paralizatora 
      trysnęły białymi iskrami, kiedy kobieta przycisnęła je do mokrej 
      niebieskiej koszuli. Prior wrzasnął. 




      Gerald musiał wczołgać się pod łóżko, żeby ją stamtąd wyciągnąć. Miał 
      chłodne, bardzo delikatne dłonie. Nie pamiętała, skąd się tutaj wzięła, 
      ale teraz panował już spokój. Gerald miał na sobie szary płaszcz i ciemne 
      okulary. 

      - Pojedziesz teraz z Molly, Mona - poinformował. 

      Zaczęła dygotać. 

      - Może lepiej dam ci coś na nerwy. 

      Wyrwała mu się gwałtownie. 

      - Nie! Nie próbuj nawet mnie dotykać! 

      - Daj spokój, Gerald - rzuciła kobieta od drzwi. - Powinieneś już iść. 

      - Mam wrażenie, że nie całkiem wiesz, co robisz - stwierdził. - Ale życzę 
      ci szczęścia. 

      - Dzięki. Nie żal ci, że musisz się wynieść? 

      - Nie. I tak wkrótce miałem się wycofać. 

      - Ja też - mruknęła kobieta, a Gerald wyszedł, nawet nie skinąwszy Monie 
      głową. 

      - Masz jakieś ciuchy? - kobieta zwróciła się do Mony. - Włóż je. My też 
      wychodzimy. 

      Ubierając się, Mona zauważyła, że nie może zapiąć sukienki na nowym 
      biuście. Zostawiła ją rozpiętą, włożyła kurtkę Michaela i zaciągnęła zamek 
      pod brodę. 




      28
      Towarzystwo


      Czasami chciał tylko stanąć i popatrzeć na Sędziego albo przykucnąć na 
      betonie obok Wiedźmy. Potrafiły zahamować to jąkanie pamięci. Nie rwanie 
      filmu czy nagłe błyski wspomnień, ale to niepewne, rozmyte uczucie, jakby 
      taśma pamięci zsuwała się w głowie, gubiąc minutowe przyrosty 
      doświadczenia... Teraz też tam poszedł i działało. Aż w końcu zobaczył 
      obok siebie Cherry. 

      Gentry siedział na poddaszu razem z Kształtem, który pochwycił z tym, co 
      nazywał węzłem makroformy. Prawie nie słuchał, co Ślizg próbował mu 
      opowiedzieć o domu, o całej okolicy i o Bobbym Grafie. 

      Dlatego Ślizg zszedł tutaj, by w chłodzie i mroku przysiąść obok 
      Śledczego, wspominając wszystko, czego dokonał tak wielu rozmaitymi 
      narzędziami, gdzie zdobył każdą z części... A potem Cherry wyciągnęła dłoń 
      i chłodnymi palcami dotknęła jego policzka. 

      - Dobrze się czujesz? - spytała. - Pomyślałam, że może znowu ci się 
      przytrafiło... 

      - Nie. Po prostu muszę czasem tutaj zejść. 

      - Podłączył cię do bloku Grafa, prawda? 

      - Bobby'ego - poprawił ją Ślizg. - Tak ma na imię. Widziałem go. 

      - Gdzie? 

      - Tam. Tam jest cały świat. Stoi dom wielki jak zamek albo co, i on w nim 
      mieszka. 

      - Sam? 

      - Powiedział, że Angie Mitchell też tam jest. 

      - Może zwariował. A była? 

      - Nie spotkałem jej. Ale widziałem samochód; mówił, że to jej. 

      - Słyszałam, że siedzi teraz w jakiejś specjalnej klinice detoksykacji dla 
      gwiazd. 

      - Nie wiem. - Wzruszył ramionami. 

      - Jaki on był? 

      - Chyba młodszy. Każdy by marnie wyglądał z tymi wszystkimi sterczącymi 
      rurkami i tym całym gównem. Domyślił się, że Kid Afrika upchnął go tutaj, 
      bo się przestraszył. Powiedział, że gdyby ktoś przyszedł go szukać, mamy 
      go włączyć do matrycy. 

      - Dlaczego? 

      - Nie wiem. 

      - Powinieneś zapytać. 

      Jeszcze raz wzruszył ramionami. 

      - Widziałaś gdzieś Ptaszka? 

      - Nie. 

      - Powinien już wrócić... 

      Wstał. 




      Ptaszek wrócił o zmierzchu, na motorze Gentry'ego. Ciemne skrzydła jego 
      włosów były wilgotne od śniegu i trzepotały w podmuchach wiatru, kiedy z 
      warkotem pędził przez Samotnię. Ślizg skrzywił się; Ptaszek jechał na 
      niewłaściwym biegu. Wskoczył na zbocze zgniecionych beczek po oleju i 
      zahamował, kiedy powinien dodać gazu. Cherry jęknęła cicho, gdy Ptaszek i 
      maszyna rozdzielili się w powietrzu. Zdawało się, że przez sekundę motor 
      zawisł nieruchomo, nim przekoziołkował i runął w pordzewiałą plątaninę 
      blachy, która była kiedyś jedną z fabrycznych przybudówek. A Ptaszek 
      toczył się i toczył po ziemi. 

      Ślizg jakoś nie usłyszał huku. Stał obok Cherry pod osłoną otwartej rampy 
      załadunkowej... A potem, bez żadnego przejścia, pędził do leżącego jeźdźca 
      po rdzy nakrapianej bielą śniegu. Ptaszek leżał na wznak, miał krew na 
      wargach, a usta częściowo przesłonięte supłami rzemyków i amuletów, które 
      zawsze nosił na szyi. 

      - Nie dotykaj go - powiedziała Cherry. - Może mieć połamane żebra albo być 
      całkiem porozrywany w środku... 

      Na dźwięk jej głosu Ptaszek otworzył oczy. Ściągnął wargi, wypluł trochę 
      krwi i kawałek zęba. 

      - Nie ruszaj się. - Cherry przyklęknęła obok niego. Przeszła na wyraźną 
      dykcję, jakiej uczyli jej w szkole medycznej. - Możesz być ranny. 

      - Pieprz się, paniusiu - wykrztusił i podniósł się sztywno, z pomocą 
      Ślizga. 

      - Jak chcesz, durniu - odparta. - Krwotok. Guzik mnie to obchodzi. 

      - Nie dostałem jej - oświadczył Ptaszek, grzbietem dłoni rozsmarowując 
      krew po twarzy. - Ciężarówki. 

      - Zauważyłem - mruknął Ślizg. 

      - Marvie i chłopcy mieli towarzystwo. Jak muchy na gównie. Para 
      poduszkowców, śmigłowiec i w ogóle. Pełno facetów. 

      - Jakich facetów? 

      - Jak żołnierze, ale to nie oni. Żołnierze łaziliby dookoła, opieprzali 
      się, opowiadali dowcipy, kiedy nie widać nikogo ważnego. Ale nie ci. 

      - Gliny? 

      Marvie i jego dwóch braci w parunastu na wpół zasypanych kolejowych 
      cysternach hodowali jakieś zmutowane zielsko. Czasami próbowali destylować 
      składniki aminowe, ale laboratorium stale im wybuchało. Stanowili coś, co 
      można uznać za stałe sąsiedztwo Fabryki. Sześć kilometrów. 

      - Gliny? - Ptaszek wypluł kolejny odprysk zęba i zakrwawionym palcem 
      ostrożnie zbadał wnętrze ust. - Przecież nie naruszają prawa. Zresztą glin 
      nie stać na taki sprzęt: nowe poduszkowce, nowa honda... - Rozciągnął w 
      uśmiechu wargi, mokre od krwi i śliny. - Pokręciłem się po Samotni i 
      dokładnie ich sobie obejrzałem. Nikt, z kim chciałbym pogadać. Ty też nie. 
      Chyba całkiem rozpieprzyłem Gentry'emu motor... 

      - Nie przejmuj się - uspokoił go Ślizg. - Jest zajęty czymś innym. 

      - To dobrze... 

      Zatoczył się w stronę Fabryki, niemal upadł, odzyskał równowagę i poszedł 
      dalej. 

      - Ma odlot jak latawiec - zauważyła Cherry. 

      - Hej, Ptaszek! - zawołał Ślizg. - Co się stało z tą torbą gówna, którą 
      miałeś oddać Marviemu? 

      Ptaszek zachwiał się. 

      - Zgubiłem... 

      A potem zniknął za narożnikiem z blachy falistej. 

      - Może wszystko to wymyślił - zastanowiła się Cherry. - Tych facetów. I 
      całą resztę. 

      - Wątpię - odparł Ślizg i wciągnął ją w cień, gdy z zimowego nieba opadła 
      nad Fabrykę czarna honda bez świateł. 




      Biegnąc po chwiejnych stopniach, słyszał, jak honda piąty raz zatacza krąg 
      nad Fabryką. Blaszany dach wibrował od podmuchu. Niech tam, pomyślał; to 
      powinno zwrócić uwagę Gentry'ego na fakt, że mamy gości. Dziesięcioma 
      ostrożnymi krokami pokonał wąski pomost; zastanawiał się, czy w ogóle 
      zdołają wynieść stąd Grafa z noszami... Trzeba będzie chyba na całej 
      długości przyspawać dodatkowy dwuteownik. 

      Bez pukania wszedł na poddasze. Gentry siedział przy pulpicie. Pochylił 
      głowę w bok i spoglądał w górę, na plastikowe świetliki. Pulpit był 
      zasypany kawałkami obwodów i narzędziami. 

      - Śmigłowiec - oznajmił zdyszany Ślizg. 

      - Śmigłowiec - zgodził się Gentry i w zadumie pokiwał głową. Splątany czub 
      podskoczył. - Chyba czegoś szukają. 

      - Obawiam się, że już znaleźli. 

      - Może to Agencja Energii? 

      - Ptaszek widział jakichś ludzi u Marviego. I widział tę maszynę. Nie 
      słuchałeś, kiedy chciałem ci opowiedzieć, co on mówił. 

      - Ptaszek? 

      Gentry przyjrzał się małym błyszczącym elementom na blacie. Podniósł dwa 
      zaciski i skręcił je razem. 

      - Graf! Kazał... 

      - Bobby Newmark - mruknął Gentry. - Tak. Teraz wiem już więcej o Bobbym 
      Newmarku. 

      Cherry stanęła za Ślizgiem. 

      - Musisz coś zrobić z tym pomostem - oświadczyła, podchodząc do noszy. - 
      Za bardzo się kiwa. 

      Pochyliła się, by sprawdzić odczyty Grafa. 

      - Chodź no tu. Ślizg - rzucił Gentry. 

      Wstał. Przeszedł do pulpitu holo. Ślizg ruszył za nim, wpatrzony w płonący 
      tam obraz. Przypominał mu dywany, które widział w szarym domu: podobne 
      wzory, tylko te tutaj były splecione z cienkiego jak włos neonu i 
      zaplątane w jakiś nieskończony supeł; głowa bolała, kiedy patrzyło się w 
      jego jądro. Odwrócił wzrok. 

      - To jest to? - zwrócił się do Gentry'ego. - To, czego zawsze szukałeś? 

      - Nie. Mówiłem przecież. To tylko węzeł, makroforma. Model. 

      - On ma tam cały dom, wielki jak zamek, i trawę, drzewa, i niebo... 

      - Ma tam o wiele więcej. O cały wszechświat więcej. Widziałeś tylko 
      konstrukt, opracowany na podstawie komercyjnego stymu. On ma tam abstrakt 
      całkowitej sumy danych, składających się na cyberprzestrzeń. Ale to i tak 
      bliżej niż kiedykolwiek dotarłem... Nie powiedział ci, dlaczego tam 
      siedzi? 

      - Nie pytałem. 

      - Więc będziesz musiał wrócić. 

      - Zaraz. Gentry. Posłuchaj. Śmigłowiec. Wróci tu. Wróci z dwoma 
      poduszkowcami pełnymi facetów, którzy zdaniem Ptaszka wyglądają na 
      żołnierzy. Oni nie nas tu szukają, chłopie. Szukają jego. 

      - Może się od niego odczepili. Może przyjechali po nas. 

      - Nie. Człowieku, on mi powiedział! Mówił, że jeśli ktokolwiek przyjdzie 
      go szukać, to wpadliśmy w szambo i musimy włączyć go do matrycy. 

      Gentry spojrzał na mały zwornik, który wciąż trzymał w ręku. 

      - Pogadamy z nim, Ślizg. Wrócisz tam, ale teraz ja pójdę z tobą. 




      29
      Zimowa podróż


      Petal zgodził się w końcu, ale dopiero kiedy zagroziła, że zatelefonuje do 
      ojca po pozwolenie. Wtedy poczłapał nieszczęśliwy na poszukiwanie Swaina, 
      a kiedy wrócił równie nieszczęśliwy, odpowiedź brzmiała "tak". Opatulona w 
      kilka warstw najcieplejszych rzeczy, stała teraz w białym foyer i 
      studiowała obrazy z polowania, a za zamkniętymi drzwiami Petal udzielał 
      instrukcji człowiekowi o czerwonej twarzy, który miał na imię Dick. Nie 
      potrafiła rozróżnić pojedynczych słów, jedynie przytłumiony, ostrzegawczy 
      potok wymowy. Maas-Neotek spoczywał w jej kieszeni, ale starała się go nie 
      dotykać. Już dwa razy Colin próbował ją namówić do rezygnacji. 

      W końcu Dick wyszedł z wykładu Petala, rozciągając w uśmiechu wąskie, 
      surowe usta. Pod obcisłym czarnym garniturem miał różowy kaszmirowy golf i 
      cienki szary wełniany sweter zapinany na guziki. Czarne włosy były gładko 
      przylizane, blade policzki pokrywał cień kilkugodzinnego zarostu. Dotknęła 
      aparatu w kieszeni. 

      - No dobrze - rzekł Dick i zmierzył ją wzrokiem. - Gdzie się wybierzemy na 
      spacer? 

      - Portobello Road - rzucił Colin, oparty o ścianę za pełnym okryć 
      wieszakiem. 

      Dick sięgnął przez Colina, zdjął czarny płaszcz, włożył go i zapiął. 
      Wciągnął grube czarne rękawiczki. 

      - Na Portobello Road - odpowiedziała Kumiko i wypuściła aparat. 




      - Jak długo pracujesz dla pana Swaina? - spytała, kiedy szli oblodzonym 
      chodnikiem. 

      - Dość długo - odparł. - Uważaj, żeby się nie pośliznąć. Masz paskudne 
      obcasy... 

      Kumiko szła obok niego w ciężkich, czarnych, francuskich butach na 
      szpilkach. Jak przewidywała, właściwie uniemożliwiały wybór drogi na 
      twardych jak szkło, nierównych łatach lodu. Wzięła go za rękę, żeby 
      łatwiej utrzymać równowagę. Poczuła ciężki metal w dłoni: rękawiczki miał 
      obciążone, palce wzmocnione kartonową siatką. 

      Milczał, kiedy z zaułka skręcili w boczną uliczkę. Ale gdy dotarli do 
      Portobello Road, zatrzymał się nagle. 

      - Przepraszam... - zaczął z nutą wahania w głosie. - Czy to prawda, co 
      mówią chłopcy? 

      - Chłopcy? Nie rozumiem. 

      - Chłopcy Swaina, jego ludzie. Że jesteś córką wielkiego bossa... 
      wielkiego bossa z Tokio? 

      - Przepraszam - odpowiedziała. - Ale nie wiem, o co chodzi. 

      - Yanaka. Nazywasz się Yanaka? 

      - Kumiko Yanaka, tak... 

      Przyjrzał się jej z ciekawością. I nagle troska przemknęła mu po twarzy. 
      Rozejrzał się uważnie. 

      - Boże - mruknął. - To jednak prawda... - Krępe, opięte płaszczem ciało 
      było wyprężone i czujne. - Prezes mówił, że chcesz iść na zakupy. 

      - Tak, owszem. 

      - Gdzie mam cię zabrać? 

      - Tutaj - odparła i poprowadziła go wąską uliczką, gęsto zastawioną 
      brytyjskim gomi. 




      Doświadczenia z wypraw na zakupy w Shinjuku przydały jej się teraz z 
      Dickiem. Metody, jakie opracowała, by dręczyć sekretarzy ojca, tutaj 
      okazały się równie skuteczne, gdy zmuszała go do pomocy w dziesiątkach 
      bezsensownych wyborów między jednym a drugim medalionem z okresu Edwarda, 
      tym czy tamtym kawałkiem witraża. Dbała jednak, by w końcu zawsze 
      decydować się na przedmioty kruche lub bardzo ciężkie, niewygodne w 
      transporcie i wyjątkowo kosztowne. Uprzejma dwujęzyczna sprzedawczyni 
      ściągnęła jej z chipu MitsuBanku osiemdziesiąt tysięcy funtów. Kumiko 
      wsunęła dłoń do kieszeni, gdzie ukryła Maas-Neotek. 

      - Wspaniała - oświadczyła po japońsku angielska dziewczyna, pakując 
      nabytek Kumiko: złoconą wazę zdobioną gryfami. 

      - Ohydna - ocenił po japońsku Colin. - A w dodatku imitacja. 

      Rozparł się na wiktoriańskiej sofie z końskiego włosia, wyciągająć nogi na 
      koktajlowy stolik w stylu art deco, wsparty na opływowych aniołach z 
      aluminium. 

      Sprzedawczyni dodała owiniętą wazę do brzemienia Dicka. Był to jedenasty 
      sklep z antykami i ósmy zakup. 

      - Myślę, że powinnaś już działać - poradził Colin. - Lada chwila Dick 
      zadzwoni do Swaina po samochód, żeby zabrać te rupiecie do domu. 

      - To chyba wszystko? - zapytał z nadzieją Dick znad paczek Kumiko. 

      - Jeszcze tylko jeden sklep... Proszę. - Uśmiechnęła się do niego. 

      - No dobrze - mruknął ponuro. 

      Kiedy wyszedł za nią ze sklepu, wbiła obcas lewego buta w szczelinę 
      chodnika, którą zauważyła, wchodząc. 

      - Coś się stało? - zapytał, widząc, że się potknęła. 

      - Złamałam obcas... 

      Kulejąc, wróciła do sklepu i siadła obok Colina na sofie. Sprzedawczyni 
      podbiegła usłużnie, próbując pomóc. 

      - Ściągaj je szybko - rzucił Colin. - Zanim Dickie odłoży te paczki. 

      Odsunęła zamek buta ze złamanym obcasem, potem drugiego. Zdjęła oba. 
      Zamiast surowego chińskiego jedwabiu, jaki zwykle nosiła zimą, miała na 
      nogach skarpedy z czarnej gumy z nacinanymi plastikowymi podeszwami. 
      Prawie jej się udało przebiec w drzwiach między nogami Dicka, ale 
      zaczepiła ramieniem o jego udo i przewróciła go na półkę zastawioną 
      rzeźbionymi kryształowymi karafkami. 

      A potem była już wolna i przeciskała się przez tłumy turystów na 
      Portobello Road. 




      Stopy jej marzły, ale nacinane podeszwy gwarantowały znakomitą 
      przyczepność... chociaż nie na lodzie, przypomniała sobie, podnosząc się 
      po drugim upadku, z dłońmi ubrudzonymi mokrym piaskiem. Colin skierował ją 
      w wąskie przejście między ścianami z poczerniałych cegieł... 

      Chwyciła aparat. 

      - Gdzie teraz? 

      - Tędy - odparł. 

      - Chcę do Róży i Korony - przypomniała mu. 

      - Chcesz być ostrożna. Do tej pory Dick na pewno ściągnął tu ludzi Swaina. 
      Nie wspomnę już, jaką akcję poszukiwawczą może zorganizować ten jego 
      kolega z Sekcji Specjalnej, jeśli tylko się go poprosi. A nie wyobrażam 
      sobie, dlaczego nie mieliby go poprosić... 




      Weszła pod Różę i Koronę bocznymi drzwiami, wdzięczna za przytulny półmrok 
      i promieniujące ciepło, które było chyba główną zaletą tych pijackich nor. 
      Zdziwiła ją tapicerka na ścianach i siedzeniach, liczba grubych kotar. 
      Gdyby kolory nie były takie ciemne, wrażenie ciepła też nie byłoby tak 
      silne. Puby, uznała, to najwyższy wyraz brytyjskiego stosunku do gomi. 

      Za wskazówką Colina przecisnęła się między pijącymi przy barze. Miała 
      nadzieję, że znajdzie Ticka. 

      - Co podać, skarbie? 

      Spojrzała na szeroką twarz blondynki za barem, na jaskrawą szminkę i 
      pokryte różem policzki. 

      - Przepraszam bardzo - zaczęła. - Chciałabym rozmawiać z panem Bevanem... 

      - Kufel dla mnie, Alice - zawołał ktoś, kładąc na ladzie trzy 
      dziesięciofuntowe monety. - Lager. 

      Alice pociągnęła za białą ceramiczną dźwignię i napełniła naczynie jasnym 
      piwem. Postawiła je na odrapanym barze i zsunęła monety do rozklekotanej 
      kasy. 

      - Ktoś chce z tobą pogadać, Bevan - poinformowała, kiedy mężczyzna 
      podniósł kufel. 

      Kumiko spojrzała na zarumienioną, pomarszczoną twarz. Mężczyzna miał zbyt 
      krótką górną wargę i przypominał królika, choć był duży, prawie tak 
      potężny jak Petal. I miał oczy królika: okrągłe, brązowe, prawie nie 
      ukazujące białka. 

      - Ze mną? - Akcent przypominał jej Ticka. 

      - Powiedz, że tak - wtrącił Colin. - Nie może pojąć, po co mała japońska 
      dziewczynka w gumowych skarpedach przyszła go szukać w piwiarni. 

      - Chcę znaleźć Ticka. 

      Bevan obserwował ją obojętnie ponad krawędzią uniesionego kufla. 

      - Przykro mi - rzekł. - Ale chyba nie znam nikogo o takim imieniu. 

      Napił się. 

      - Sally powiedziała, że gdyby Ticka tu nie było, mam znaleźć pana. Sally 
      Shears... 

      Bevan zakrztusił się piwem; oczy błysnęły skrawkiem białka. Kaszląc, 
      odstawił kufel na ladę i z kieszeni płaszcza wyciągnął chusteczkę. Wytarł 
      nos i osuszył wargi. 

      - Za pięć minut zaczynam zmianę - oświadczył. - Lepiej chodźmy na 
      zaplecze. 

      Alice uniosła na zawiasach część lady; Bevan szybkim gestem skierował tam 
      Kumiko i obejrzał się nerwowo. Poprowadził ją wąskim korytarzem, 
      zaczynającym się zaraz za barem. Ściany były tu z cegieł, starych i 
      nierównych, grubo pokrytych brudną zieloną farbą. Zatrzymał się przy 
      pogiętym stalowym pojemniku pełnym frotowych, cuchnących piwem barowych 
      ścierek. 

      - Pożałujesz, jeśli spróbujesz mnie wykiwać - ostrzegł. - Powiedz, 
      dlaczego właściwie szukasz tego Ticka. 

      - Sally grozi niebezpieczeństwo. Muszę znaleźć Ticka. Muszę mu powiedzieć. 


      - Niech to szlag - mruknął barman. - Postaw się na moim miejscu... 

      Colin zmarszczył nos, widząc kosz wilgotnych ścierek. 

      - Więc? - spytała Kumiko. 

      - Jeśli jesteś kapusiem, a ja cię poślę do tego Ticka, zakładając, że go 
      znam, a on akuratjest w coś wplątany, to mnie załatwi. Prawda? Ale jeśli 
      nie jesteś, to ta Sally pewnie mnie załatwi, gdybym ci nie pomógł. 
      Rozumiesz? 

      Kumiko skinęła głową. 

      - Pomiędzy kamieniem a twardym miejscem. 

      Tego idiomu użyła Sally, a Kumiko uznała go za bardzo poetycki. 

      - Właśnie. - Bevan spojrzał na nią dziwnie. 

      - Proszę mi pomóc. Ona jest w wielkim niebezpieczeństwie. 

      Przejechał dłonią po przerzedzonych żółtych włosach. 

      - Pomoże mi pan - usłyszała swój głos. Poczuła, że zaskakuje na miejsce 
      zimna maska matki. - Niech mi pan powie, gdzie mogę znaleźć Ticka. 

      Zdawało się, że barman zadrżał, choć w korytarzu było aż nazbyt ciepło, 
      parno, a zapach piwa mieszał się z ostrą wonią środków dezynfekcyjnych. 

      - Znasz Londyn? 

      Colin mrugnął do niej. 

      - Orientuję się. 

      - Bevan! - Alice wysunęła głowę zza rogu. - Brudy. 

      - Policja - przetłumaczył Colin. 

      - Margate Road, SW2 - rzucił Bevan. - Nie znam numeru, nie znam telefonu. 

      - Niech cię wypuści tylnymi drzwiami - poradził Colin. - To nie są 
      zwyczajni policjanci. 

      Kumiko miała na zawsze zapamiętać nieskończoną podróż londyńskim metrem. 
      Colin przeprowadził ją spod Róży i Korony do Holland Park i w dół, 
      tłumacząc, że jej chip MitsuBanku jest teraz gorzej niż bezwartościowy. 
      Jeśli go wykorzysta, żeby zapłacić za taksówkę albo kupić cokolwiek, jakiś 
      operator z Sekcji Specjalnej zobaczy rozbłysk transakcji niby płomień 
      magnezji na kratownicy cyberprzestrzeni. Ale musi trafić do Ticka, 
      odpowiedziała; musi dotrzeć na Margate Road. Zmarszczył czoło. Nie, 
      stwierdził. Poczekaj do zmroku; Brixton nie jest daleko, ale teraz, za 
      dnia, ulice są zbyt niebezpieczne. Policja współpracuje ze Swainem. Ale 
      gdzie może się ukryć, spytała. Prawie nie miała gotówki; idea waluty, 
      monet i banknotów wydawała jej się dziwaczna i obca. 

      Tutaj, stwierdził, kiedy zjeżdżali windą pod Holland Park. Za cenę biletu. 


      Obłe, srebrzyste sylwetki pociągów. 

      Miękkie, wytarte siedzenia w szarościach i zieleniach. 

      I ciepło, cudownie ciepło; kolejna nora w krainie nieustannego ruchu... 




      30
      Porwanie


      Lotnisko wessało senną Danielle Stark w pastelowy korytarz, wypełniony 
      reporterami, kamerami, udoskonalonymi oczami. Porphyre i trzej ludzie z 
      ochrony Netu przeprowadzili Angie przez zacieśniający się krąg 
      dziennikarzy: choreograficzny rytuał, bardziej związany z zapewnieniem 
      dramatycznych nagrań wideo niż z bezpieczeństwem. Wszyscy obecni zostali 
      już sprawdzeni przez ochronę i biuro prasowe. 

      Po chwili ona i Porphyre zostali sami w ekspresowej windzie zmierzającej 
      do heliportu, który Net utrzymywał na dachu terminalu. 

      Drzwi otworzyły się na podmuch mokrego wiatru ponad jaskrawo oświetlonym 
      betonem, gdzie czekała już nowa trójka ochroniarzy w luźnych, odblaskowe 
      pomarańczowych kurtkach. Angie przypomniała sobie, jak pierwszy raz 
      zobaczyła Ciąg... Jechała wtedy z Turnerem pociągiem z Waszyngtonu. 

      Jedna z pomarańczowych kurtek poprowadziła ich przez rozległą betonową 
      równinę do oczekującego śmigłowca, dużego dwuwirnikowego fokkera 
      wykończonego czarnym chromem. Porphyre pierwszy wsiadł po delikatnych, 
      matowoczamych stopniach. Ruszyła za nim, nie oglądając się za siebie. 

      Odkryła w sobie nową determinację. Postanowiła skontaktować się z Hansem 
      Beckerem przez jego paryskiego agenta. Ciągłość znał numer. I musi jakoś 
      załatwić sprawę z Robinem. Wiedziała, że pewnie czeka już na nią w hotelu. 


      Śmigłowiec polecił im zapiąć pasy. 

      Podnieśli się. W dźwiękoszczelnej kabinie panowała cisza; czuła tylko 
      mrowienie w kościach. Przez jedną chwilę miała wrażenie, że może 
      odwzorować w myślach całe swoje życie, zobaczyć je takim, jakim było. 
      Właśnie to przesłonił i ukrył narkotyk, pomyślała; to była wolność od 
      bólu. 

      W siedzibie odejścia duszy, odezwał się metaliczny głos spomiędzy blasku 
      świec i brzęczenia ula. 

      - Panienko... 

      To Porphyre z fotela obok; pochylił się do niej. 

      - Miałam sen... 

      Coś czekało na nią przed laty w Necie. Nic podobnego do loa, do Legby i 
      innych, choć wiedziała, że Legba jest Panem Skrzyżowań, jest syntezą, 
      kardynalnym punktem magii i komunikacji... 

      - Porphyre - zapytała. - Dlaczego Bobby odszedł? 

      Wyjrzała na splątaną świetlną kratownicę Ciągu, na kopuły rozjaśnione 
      czerwonymi reflektorami... I zamiast nich widziała pejzaż danych, który 
      zawsze przyciągał go z powrotem do tego, co uważał za jedyną grę wartą 
      zachodu. 

      - Nie wiem, panienko - odparł Porphyre. - Kto wie? 

      - Ale słyszysz różne rzeczy. Wszystko. I plotki. Zawsze słyszałeś... 

      - Dlaczego teraz pytasz? 

      - Już czas... 

      - Pamiętam rozmowę, rozumiesz? Jak ludzie, którzy nie są sławni, mówią o 
      ludziach, którzy są. Może ktoś, kto przyznawał się do znajomości z Bobbym, 
      rozmawiał z kimś innym i to się jakoś rozeszło... Bobby był dobrym 
      tematem, ponieważ był z tobą, rozumiesz? To dobry punkt, żeby od niego 
      zacząć, panienko, ponieważ on nie uznałby takich słów za pochlebne. 
      Prawda? Mówiło się, że próbował sam kombinować, ale znalazł ciebie, a ty 
      wyskoczyłaś wyżej i szybciej niż cokolwiek, o czym mógłby zamarzyć. 
      Zabrałaś go ze sobą na szczyt. Gdzie pieniądze, które w Barrytown nawet mu 
      się nie śniły, są tylko drobnymi... 

      Angie skinęła głową; patrzyła na Ciąg. 

      - Mówiło się, że miał własne ambicje, panienko. Coś go pchało. I w końcu 
      odepchnęło... 

      - Nie sądziłam, że mnie opuści - szepnęła. - Kiedy pierwszy raz przybyłam 
      do Ciągu, to było jakbym się urodziła na nowo. Nowe życie. A on tam 
      czekał, był przy mnie od pierwszej nocy. Później, kiedy Legba... Kiedy 
      znalazłam się już w Necie... 

      - Kiedy stawałaś się Angie... 

      - Tak. I chociaż wiele z siebie musiałam poświęcić, wiedziałam, że zawsze 
      będzie przy mnie. I jeszcze, że nigdy nie kupi tego do końca. A tego 
      potrzebowałam: kogoś, kto uważa, że to wszystko śmiecie... cały ten 
      interes... 

      - Net? 

      - Angie Mitchell. Umiał dostrzec różnicę między nią a mną. 

      - Umiał? 

      - Może to właśnie on był różnicą... 

      Tak wysoko ponad liniami światła... 




      Od pierwszych dni w Necie stary New Suzuki Envoy był w Ciągu ulubionym 
      hotelem Angie. 

      Płaszczyzna ściany wyrastała od ulicy na dziesięć pięter. Potem, na 
      pierwszym z dziewięciu tarasów, zwężała się kanciastą linią w górskie 
      zbocze usypane z kamieni wykopanych podczas budowy na Madison Square. W 
      oryginalnych planach strome stoki miały być pokryte florą z doliny rzeki 
      Hudson; miała tam również zamieszkiwać odpowiednia fauna. Jednak 
      późniejsza konstrukcja pierwszej Kopuły Manhattańskiej zmusiła właścicieli 
      do wynajęcia paryskiej grupy ekoprojektantów. Francuskich ekologów, 
      przyzwyczajonych do problemów "czystego" planowania, przed jakimi stawali 
      w systemach orbitalnych, doprowadziła do rozpaczy wyjątkowo nasycona 
      pyłami atmosfera Ciągu. Proponowali silnie zmodyfikowane genetycznie 
      odmiany roślin i mechaniczne zwierzęta takiego typu, jakie spotyka się w 
      dziecięcych lunaparkach. Stały patronat Angie dał hotelowi szansę, jakiej 
      w innym wypadku by nie uzyskał. Sense/Net wynajął pięć najwyższych pięter, 
      gdzie urządzono jej stałe mieszkanie, Envoy zaś z pewnym opóźnieniem 
      zaczął się cieszyć dobrą reputacją wśród artystów i ludzi sceny. 

      Teraz uśmiechnęła się, gdy śmigłowiec przeleciał obok obojętnego muflona, 
      udającego, że gryzie mech przy podświetlonym wodospadzie. Absurdalność 
      tych dekoracji zawsze wprawiała ją w zachwyt Nawet Bobby'emu się tutaj 
      podobało. 

      Spojrzała na heliport Envoya, gdzie na ogrzewanej, oświetlonej 
      reflektorami płycie jaśniało świeżo wymalowane logo Sense/Netu. Obok 
      rzeźbionego głazu czekała samotna postać w pomarańczowej kurtce z 
      kapturem. 

      - Robin już tu jest, Porphyre, prawda? 

      - Mistah Lanier-mruknął kwaśno. 

      Westchnęła. 

      Czarny chromowany fokker wylądował gładko. Szklanki w barku brzęknęły, 
      kiedy podwozie dotknęło dachu Envoya. Ucichł przytłumiony warkot silników. 


      - Jeśli chodzi o Robina, Porphyre, to ja muszę zrobić pierwszy krok. 
      Porozmawiam z nim dziś wieczorem. Sama. A przez ten czas staraj się nie 
      wchodzić mu w drogę. 

      - Porphyre będzie zachwycony, panienko - zapewnił fryzjer. 

      Drzwi kabiny otworzyły się za nią. I nagle Porphyre poderwał się, szarpnął 
      klamrę pasa. Angie obejrzała się; zdążyła zobaczyć we włazie 
      jaskrawopomarańczową kurtkę, uniesioną rękę, lustrzane okulary. Pistolet 
      zrobił nie więcej hałasu niż zapalniczka, ale Porphyre drgnął, a wąska 
      czarna dłoń sięgnęła do krtani. Ochroniarz zamknął za sobą właz i skoczył 
      do Angie. 

      Coś uderzyło ją mocno w żołądek; Porphyre opadł bezwładnie na fotelu; 
      spiczasty czubek języka wysunął się spomiędzy warg. Odruchowo spojrzała w 
      dół; na czarnej chromowanej klamrze pasa bezpieczeństwa zobaczyła lepki z 
      wyglądu owal zielonkawego plastiku. 

      Podniosła wzrok na szczupłą twarz obramowaną mocno zaciągniętym nylonowym 
      kapturem. Zobaczyła własne oczy, otępiałe ze zdumienia i podwojone w 
      srebrnych szkłach. 

      - Pił dzisiaj? 

      - Co? 

      - On. - Kciuk skinął w stronę Porphyre'a. - Pił jakiś alkohol? 

      - Tak... Wcześniej. - Szlag... - Kobiecy głos. Obca odwróciła się do 
      nieprzytomnego fryzjera. - Uśpiłam go. Nie chciałabym wygasić mu odruchu 
      oddychania. - Angie przyglądała się, jak sprawdza Porphyre'owi puls. - 
      Chyba w porządku... 

      Czyżby wzruszyła ramionami pod pomarańczową kurtką? 

      - Ochrona? 

      - Co? - Błysnęły okulary. 

      - Jesteś z ochrony Netu? 

      - Nie, do cholery. Porywam cię. 

      - Porywasz? 

      - Możesz mi wierzyć. 

      - Dlaczego? 

      - Powód jest nietypowy. Ktoś ma coś do ciebie. Do mnie też. Powinnam 
      przygotować porwanie na przyszły tydzień. Pieprzę ich. Zresztą i tak 
      musiałam z tobą pogadać. 

      - Musiałaś? Porozmawiać? 

      - Znasz kogoś o imieniu 3Jane? 

      - Nie. To znaczy tak, ale... 

      - Daruj sobie. Musimy zwijać tyłki i to szybko. 

      - Porphyre... 

      - Niedługo się obudzi. Jak na niego popatrzę, wolałabym być daleko, kiedy 
      to nastąpi... 




      31
      3Jane


      Jeśli to jest część wielkiego szarego domu Bobby'ego, pomyślał Ślizg, 
      kiedy otworzył oczy i zobaczył ciasny łuk wąskiego korytarza, to jest on 
      dziwaczniej szy, niż wydawało się za pierwszym razem. Powietrze było 
      nieruchome i martwe, a światło padające z pasa zielonkawych szklanych 
      płytek na suficie sprawiało, że czuł się jak pod wodą. Tunel zbudowany był 
      z jakiegoś szklistego betonu. Wyglądał na więzienny. 

      - Może wylądowaliśmy w piwnicy albo gdzieś - powiedział, zauważając lekki 
      pogłos. 

      - Nie ma powodu, żebyśmy wcięli się w ten sam konstrukt, który widziałeś 
      poprzednio - stwierdził Gentry. 

      - Więc co to jest? - spytał Ślizg. 

      Dotknął betonowej ściany. Była ciepła. 

      - Nieważne. 

      Ruszył w kierunku, w którym obaj patrzeli. Za zakrętem podłoga zmieniła 
      się w nierówną mozaikę tłuczonej porcelany, odłamków wprasowanych w coś 
      podobnego do epoksydu i uginającego się pod stopami. 

      - Popatrz tylko... 

      Tysiące rozmaitych deseni i kolorów, ale żadnego wzorca w ich ułożeniu - 
      czysto losowe. 

      - Sztuka. - Gentry wzruszył ramionami. - Czyjeś hobby. Powinno ci się 
      spodobać. Ślizgu Henry. 

      Ktokolwiek to robił, nie przejmował się ścianami. Ślizg przyklęknął i 
      przejechał palcami po powierzchni; czuł ostre krawędzie ceramiki i 
      szklisty plastik między nimi. 

      - Co to niby ma znaczyć: hobby? 

      - Jak te twoje konstrukcje. Ślizg. Twoje zabawki ze śmiecia... - Gentry 
      wykrzywił wargi w swym spiętym, obłąkanym uśmiechu. 

      - Co ty możesz wiedzieć? - mruknął Ślizg. - Całe swoje pieprzone życie 
      próbujesz zgadnąć, jakiego kształtu jest cyberprzestrzeń, a ona pewnie nie 
      ma żadnego, a gdyby nawet, kogo to obchodzi? 

      U Sędziego i pozostałych nie było nic losowego. Proces odbywał się losowo, 
      ale rezultaty musiały pasować do czegoś wewnątrz, czego nie potrafił 
      dotknąć bezpośrednio. 

      - Chodź - rzucił Gentry. 

      Ślizg nie ruszył się z miejsca; patrzył w jasne, szare w tym oświetleniu 
      oczy Gentry'ego, na jego ściągniętą twarz. Dlaczego w ogóle się go trzyma? 


      Bo człowiek w Samotni potrzebuje kogoś. Nie tylko dla elektryczności; cała 
      ta zabawa w gospodarza była tylko pozorem. Człowiek potrzebuje 
      towarzystwa. Ptaszek nie nadawał się do rozmowy, bo mało czym się 
      interesował, a wszystko, co wygadywał, było małomiasteczkowe głupie, i 
      choćby Gentry nigdy tego nie przyznał. Ślizg wyczuwał, że Gentry rozumie 
      pewne sprawy. 

      - Dobra - powiedział, wstając. - Idziemy. 




      Tunel wił się jak flaki. Odcinek z mozaiką na podłodze został za nimi, za 
      nie wiadomo iloma zakrętami i krótkimi spiralnymi schodami na przemian w 
      górę i w dół. Ślizg bez skutku usiłował sobie wyobrazić, jak może wyglądać 
      budynek z takim wnętrzem. Gentry maszerował szybko, mrużąc oczy i 
      przygryzając wargę. Ślizg pomyślał, że powietrze jest coraz gorsze. 

      Kolej ne schody w górę i trafili na prosty odcinek, po obu stronach 
      zwężający się w perspektywie do punktu. Korytarz był szerszy od krętego 
      tunelu, a podłoga miękka i nierówna od małych dywaników. Wyglądało, jakby 
      leżały ich tu setki, rozwiniętych warstwami na betonie. Każdy miał własny 
      deseń i kolorystykę, mnóstwo czerwieni i błękitów, ale w każdym wzorze 
      powtarzały się kanciaste romby i trójkąty. Zapach kurzu był tu silniejszy 
      i Ślizg odgadł, że to dywany - wydawały się bardzo stare. Tę na wierzchu, 
      najbliżej środka, stopy przechodzących wytarły miejscami do gołej osnowy - 
      wzdłuż czegoś w rodzaju ścieżki, jakby ktoś chodził tędy tam i z powrotem 
      przez lata. Odcinki świetlnego pasa na suficie pociemniały, inne pulsowały 
      słabo. 

      - Którędy? - zwrócił się do Gentry'ego. 

      Gentry rozejrzał się, skubiąc palcami dolną wargę. 

      - Tędy. 

      - Skąd wiesz? 

      - Bo to nie ma znaczenia. Ślizga bolały nogi od chodzenia po tych 
      dywanach. Musiał uważać, żeby się nie potknąć o wytarte dziury. Raz 
      przestąpił nad szklaną płytką, która wypadła ze świetlnego pasa. W 
      regularnych odstępach mijali kawałki ściany, wyglądające na zalane betonem 
      przejścia. Nic tam nie było, jedynie taki sam kształt łuku i odrobinę 
      jaśniejszy beton z nieco inną fakturą. 

      - Gentry, jesteśmy w podziemiach, prawda? W piwnicy albo co... 

      Ale Gentry tylko podniósł rękę do góry i Ślizg wpadł na nią. Obaj stanęli 
      w miejscu. Na końcu korytarza zobaczyli dziewczynę, oddaloną o niecałe 
      dziesięć metrów fal dywanu. 

      Odezwała się w języku, który Ślizg uznał za francuski. Głos miała płynny, 
      melodyjny, ton rzeczowy. Uśmiechała się. Blada pod ciemnymi lokami, drobna 
      twarz o wysokich kościach policzkowych, prosty, wąski nos, szerokie usta. 

      Ślizg poczuł, że ręka Gentry'ego drży na jego piersi. 

      - Wszystko w porządku - oznajmił, chwycił Gentry'ego za ramię i opuścił 
      je. - Szukamy tylko Bobby'ego. 

      - Wszyscy szukają Bobby'ego - odparła po angielsku, z akcentem, którego 
      nie rozpoznał. - Sama go szukam. Jego ciała. Widzieliście jego ciało? 

      Cofnęła się przed nimi o krok, jakby chciała uciekać. 

      - Nie zrobimy ci krzywdy - zapewnił Ślizg. 

      Nagle uświadomił sobie własny zapach, brud wżarty w dżinsy i brązową 
      kurtkę. Zresztą wygląd Gentry'ego też nie budził zaufania. 

      - Nie przypuszczam - odparła. W podwodnym świetle znowu błysnęły jej białe 
      zęby. - Ale chyba nie mam ochoty na żadnego z was. 

      - Ślizg chciał, żeby Gentry coś powiedział, ale Gentry milczał. 

      - Znasz go? Bobby'ego? - zapytał sam. 

      - Jest bardzo sprytny. Niewiarygodnie sprytny. Chociaż na niego też nie 
      mam ochoty. - Miała na sobie coś luźnego i czarnego, sięgającego do kolan. 
      Była bosa. - Mimo to pragnę... jego ciała. 

      Roześmiała się. 

      Wszystko 




      się zmieniło. 




      - Soku? - zapytał Graf Bobby, podnosząc wysoką szklankę czegoś żółtego. 

      Woda w turkusowym basenie odbijała ruchliwe słoneczne kleksy na 
      pióropuszach palm nad jego głową. Był nagi, jeśli nie liczyć pary bardzo 
      ciemnych okularów. 

      - Co się dzieje z twoim kumplem? 

      - Nic. - Ślizg usłyszał głos Gentry'ego. - Siedział w pudle na indukowanym 
      Korsakowie. Takie przeskoki bardzo go denerwują. 

      Ślizg leżał na białym leżaku z metalowych rurek, wyłożonym niebieskimi 
      poduszkami. Przez brudne dżinsy czuł, jak przypieka słońce. 

      - Ty jesteś tym, o którym wspominał, prawda? - spytał Bobby. - Nazywasz 
      się Gentle? I masz fabrykę? 

      - Gentry. 

      - Jesteś kowbojem. - Bobby uśmiechnął się. - Dżokejem konsoli. Człowiekiem 
      cyberprzestrzeni. 

      - Nie. 

      Bobby potarł podbródek. 

      - Wiecie, że muszę się tu golić? Zaciąłem się i mam bliznę... 

      - Wypił pół szklanki soku i otarł usta grzbietem dłoni. - Nie jesteś 
      dżokejem? To jak tu trafiłeś? 

      Gentry rozpiął nabijaną kurtkę, odsłaniając bladą jak kość, bezwłosą 
      pierś. 

      - Zrób coś ze słońcem - poprosił. 

      Zmierzch. Natychmiast. Nawet nie pstryknęło. Ślizg usłyszał własny jęk. 
      Owady zaczęły cykać zabielonym murem. Pot stygł mu na żebrach. 

      - Przepraszam cię, koleś - zwrócił się do niego Bobby. - Ten Korsakow to 
      musi być wredne gówno. Ale jesteśmy w pięknym miejscu. To Yallarta. 
      Należała do Tally Isham. - Znowu spojrzał na Gentry'ego. - Jeśli nie 
      jesteś kowbojem, chłopie, to czym właściwie jesteś? 

      - Jestem jak ty - odparł Gentry. 

      - Ja jestem kowbojem. 

      Za Bobbym jaszczurka wspięła się na ukos po murze. 

      - Nie, Newmark. Nie jesteś tu po to, żeby coś ukraść. 

      - Skąd wiesz? 

      - Jesteś tu po to, żeby się czegoś dowiedzieć. 

      - Na jedno wychodzi. 

      - Nie. Kiedyś byłeś kowbojem, ale teraz jesteś kimś innym. Szukasz czegoś, 
      ale nikomu nie możesz tego ukraść. Ja też tego szukam. 

      I Gentry zaczął opowiadać o Kształcie, a cienie palm wydłużały się, 
      ciemniały, stawały się meksykańską nocą. Graf Bobby siedział i słuchał. 

      Kiedy Gentry skończył, Bobby milczał przez długą chwilę. Wreszcie się 
      odezwał. 

      - Tak. Masz rację. Jeśli się nad tym zastanowić, to próbuję odkryć, co 
      spowodowało Zmianę. 

      - Przedtem - wtrącił Gentry - nie miała nawet Kształtu. 

      - Moment - wtrącił Ślizg. - Zanim tu trafiliśmy, byliśmy gdzie indziej. 
      Gdzie to było? 

      - W Straylight. Nad studnią. Na orbicie. 

      - A kim była ta dziewczyna? 

      - Dziewczyna? 

      - Ciemne włosy. Chuda. 

      - Aha - mruknął Bobby z ciemności. - To 3Jane. Widzieliście ją? 

      - Dziwna dziewczyna - stwierdził Ślizg. 

      - Martwa dziewczyna - odparł Bobby. - Widzieliście jej konstrukt. 
      Przepuściła rodzinną fortunę, żeby to zbudować. 

      - A ty, no... chodzisz z nią? Tutaj? 

      - Nie cierpi mnie. Widzicie, ukradłem to, ukradłem jej pułapkę na dusze. 
      Jej konstrukt tkwił już na miejscu, kiedy odleciałem do Meksyku... Czyli 
      zawsze tu była. Rzecz w tym, że umarła. Znaczy, na zewnątrz. Tymczasem 
      całe jej bagno na górze, wszystkie jej oszustwa i intrygi... Prowadzą je 
      prawnicy, programy i różni sługusi. - Uśmiechnął się. - I to ją irytuje. 
      Ludzie, którzy próbują przedostać się do was i odebrać alef, pracują dla 
      kogoś innego, kto z kolei pracuje dla ludzi, których wynajęła na Wybrzeżu. 
      Ale owszem, zawarłem z nią trochę dziwaczny układ. Dokonaliśmy wymiany. 
      Jest obłąkana, ale prowadzi ostrą grę... 




      Nawet nie pstryknęło. 




      Z początku myślał, że znowu są w szarym domu, gdzie zobaczył Bobby'ego po 
      raz pierwszy. Ale ten pokój był mniejszy, miał inne dywany i meble. Nie 
      mógłby określić, po czym to poznaje. Bogate, ale nie tak błyszczące. 
      Spokojne. Na brzegu stołu płonęła lampa z zielonym szklanym kloszem. 

      Wysokie okna w białych ramach, rozcinające zewnętrzną biel na prostokąty 
      szyb... To musi być śnieg. Stał, dotykając policzkiem aksamitnych zasłon, 
      i spoglądał na otoczoną murem płaszczyznę śniegu. 

      - Londyn - wyjaśnił Bobby. - Musiała mi to przehandlować, żeby dotrzeć do 
      poważnych czarów voodoo. Myślała, że nie będą chcieli mieć z nią nic 
      wspólnego. Dużo jej z tego przyszło... Oni już przygasali, rozmywali się. 
      Nadal można ich czasem przywołać, ale ich osobowości zlewają się razem... 

      - To pasuje - zgodził się Gentry. - Oni wyniknęli z pierwszej przyczyny. 
      Kiedy Się Zmieniło. Tego już się domyślasz. Ale nie wiesz jeszcze, co się 
      stało, prawda? 

      - Nie. Wiem tylko gdzie. W Straylight. Powiedziała mi o tym. Myślę, że 
      więcej nie wie. I niespecjalnie ją to obchodzi. Jej matka poskładała parę 
      SI, na samym początku; naprawdę ciężkie maszyny. Potem umarła, a SI kisiły 
      się w korporacyjnych rdzeniach na górze. Jedna z nich zaczęła działać 
      samodzielnie. Próbowała połączyć się z drugą... 

      - Udało jej się. To była ta pierwsza przyczyna. Wszystko się zmieniło. 

      - Tak po prostu? Skąd wiesz? 

      - Ponieważ - rzekł Gentry - podchodziłem do tego z innej strony. Ty 
      bawiłeś się w przyczyny i skutki, a ja szukałem konturów, kształtów w 
      czasie. Ty biegałeś po całej matrycy, ale ja patrzyłem na matrycę, na 
      całość. Wiem o rzeczach, o których nie masz pojęcia. 

      Bobby nie odpowiedział. Ślizg odwrócił się od okna i zobaczył 
      dziewczynę... tę samą. Stała na drugim końcu pokoju. Po prostu stała. 

      - Zresztą to nie tylko SI Tessier-Ashpoolów - dodał Gentry. 

      - Ze studni wylecieli ludzie, którzy włamali się do rdzeni T-A. Przynieśli 
      ze sobą chiński wojskowy lodołamacz. 

      - Case - powiedział Bobby. - Facet nazwiskiem Case. To wiem. Coś w rodzaju 
      efektu synergicznego... 

      Ślizg obserwował dziewczynę. 

      - I suma jest większa niż części? - Gentry'emu chyba naprawdę się to 
      spodobało. - Cybernetyczna boskość? Światło nad wodami? 

      - Tak - zgodził się Bobby. - Tak to mniej więcej wygląda. 

      - To trochę bardziej skomplikowane - stwierdził Gentry i parsknął 
      śmiechem. 

      A dziewczyna zniknęła. Nawet nie pstryknęło. 

      Ślizg zadrżał. 




      32
      Zimowa podróż (2)


      Noc zapadła podczas wieczornego szczytu w metrze, choć nawet wtedy nie 
      przypominało ono tokijskiego: nie było shiroshisana walczącego, by wcisnąć 
      jeszcze kilku pasażerów, gdy drzwi już się zamykają. Z wietrznego peronu 
      linii Central, Kumiko obserwowała pomarańczowe chmury nad zachodnim 
      horyzontem. Colin stał oparty o automat ze słodyczami, obok rzędu 
      zakurzonych, popękanych okienek. 

      - Już czas - oznajmił. - I skromnie pochylaj głowę na Bond Street i Oxford 
      Circus. 

      - Ale muszę zapłacić, kiedy wychodzę z metra? 

      - Nie wszyscy płacą - stwierdził i odgarnął z czoła grzywkę. Ruszyła do 
      schodów. Nie potrzebowała już jego wskazówek, żeby przejść na sąsiedni 
      peron. Stopy znowu jej zmarzły i pomyślała o wyściełanych futerkiem 
      niemieckich butach w szafie w pokoju u Swaina. Wybrała połączenie gumowych 
      skarped i francuskich szpilek, żeby wprowadzić w błąd Dicka, uspokoić go, 
      że nie spróbuje ucieczki. Jednak z każdym ukąszeniem zimna przez cienkie 
      podeszwy coraz bardziej żałowała tej decyzji. 

      W tunelu między peronami rozluźniła uchwyt na aparacie i Colin zniknął. 
      Ściany pokrywała wytarta biała ceramika z ozdobnym zielonym pasem. Wyjęła 
      rękę z kieszeni i przesuwała palce po zielonych płytkach. Myślała o Sally 
      i Finnie, o innym zapachu Ciągu zimą... dopóki drogi nie zastąpił jej 
      pierwszy z Draculów. Nagle otoczyły ją cztery czarne płaszcze, cztery 
      wychudłe, blade twarze. 

      - No, no - powiedział pierwszy. - Co tu mamy? 

      Stali oko w oko, Dracula i Kumiko. Jego oddech pachniał tytoniem. 
      Wieczorny tłum pasażerów omijał ich spokojnie: ludzie opatuleni w ciemną 
      wełnę. 

      - O - odezwał się drugi, z boku. - Patrz. Co to? 

      Podniósł Maas-Neotek, ściskając go w dłoni okrytej popękaną czarną skórą. 

      - Zapalniczka, nie? Może zapalimy. Japo? 

      Kumiko sięgnęła do kieszeni. Dłoń przesunęła się przez rozcięcie i 
      chwyciła powietrze. Chłopak zachichotał. 

      - Pety ma w torebce - wtrącił inny. - Pomóż jej, Reg. 

      Czyjaś ręka wysunęła się do przodu i skórzany pasek rozdzielił się gładko 
      na dwie części. 

      Pierwszy Dracula pochwycił torebkę, sprawnie owinął ją zwisającym paskiem 
      i wsunął pod płaszcz. 

      - Ta... 

      - Zaraz, ma je w spodniach! 

      Śmiech, gdy szperała pod warstwami swetrów. Zabolał brzuch, kiedy oderwała 
      taśmę, uwolniła pistolet i oburącz przycisnęła do policzka chłopca, 
      trzymającego Maas-Neotek. 

      Nic się nie stało. 

      I nagle trzej pozostali pobiegli pędem do schodów na drugim końcu tunelu. 
      Ich sznurowane buty ślizgały się w topniejącym śniegu, a długie płaszcze 
      trzepotały jak skrzydła. Jakaś kobieta krzyknęła. 

      A oni wciąż trwali nieruchomo, Kumiko i Dracula, z lufą pistoletu 
      przyciśniętą do jego lewego policzka. Ramiona Kumiko zaczęły drżeć. 

      Patrzyła w oczy Draculi: brązowe oczy rozszerzone pradawną, pierwotną 
      grozą. Dracula widział maskę jej matki. Coś stuknęło o beton u jej stóp - 
      aparat Colina. 

      - Biegnij - szepnęła. 

      Dracula zadygotał, otworzył usta, wydał jakiś stłumiony, płaczliwy jęk i 
      odwrócił się - jak najdalej od pistoletu. 

      Kumiko zerknęła w dół; zobaczyła Maas-Neotek w kałuży szarej mazi. Obok 
      leżała błyszcząca, srebrna żyletka. Kiedy schyliła się po aparat, 
      zauważyła pęknięcie obudowy. Usunęła ze szczeliny wilgoć i ścisnęła go 
      mocno w dłoni. Tunel opustoszał. Colina nie było. Pneumatyczny walther 
      Swaina zwisał - wielki i ciężki - w drugiej ręce. 

      Podeszła do umocowanego na ścianie prostokątnego pojemnika i wsunęła broń 
      między poplamioną tłuszczem styropianową tackę i równo złożony plik faksu. 
      Odwróciła się, przystanęła i sięgnęła jeszcze po faks. 

      Teraz w górę. 

      Ktoś na peronie wskazywał ją palcem, ale pociąg wjechał z antycznym 
      stukotem i drzwi zasunęły się za nią. 




      Postępowała zgodnie z instrukcjami Colina. White City i Shepherd's Bush, 
      Holland Park... Uniosła faks, kiedy pociąg zwolnił przed Notting Hill... 
      Umierał król, który był już bardzo stary... Trzymała go w górze, 
      przejeżdżając przez Bond Street. Na stacji Oxford Circus tłoczyli się 
      ludzie i Kumiko była wdzięczna za osłonę tłumu. 




      Colin mówił, że można opuścić stację, nie płacąc. Po chwili obserwacji 
      uznała, że tak jest istotnie, choć wyczyn wymaga szybkości i wyczucia 
      czasu. Właściwie nie miała innego wyjścia. Torebka z chipem MitsuBanku i 
      kilkoma angielskimi monetami zniknęła wraz z Draculami. Przez dziesięć 
      minut przyglądała się, jak pasażerowie wsuwają żółte plastikowe bilety w 
      szczeliny automatycznych bramek. Wreszcie nabrała tchu i ruszyła biegiem. 
      Wyskok, przejście, krzyk za plecami, głośny śmiech i biegła dalej. 

      Kiedy dotarła do wyjścia u szczytu schodów, zobaczyła oczekującą Brixton 
      Road, podobną do zaniedbanej Shinjuku, wypełnioną straganami zjedzeniem. 




      33
      Gwiazda


      Czekała w samochodzie i wcale jej się to nie podobało. W ogóle nie lubiła 
      czekania, ale po magu było to naprawdę trudne. Musiała sobie przypominać, 
      żeby nie zaciskać zębów, bo cokolwiek zrobił z nimi Gerald, wciąż jeszcze 
      trochę bolały. Właściwie to wszystko ją bolało. I pewnie nie powinna 
      jednak brać maga. 

      Samochód należał do kobiety, którą Gerald nazywał Molly. Dość zwyczajny, 
      szary japoński samochód, jakim mógłby jeździć garnitur - ładny, ale nie 
      rzucający się w oczy. Wnętrze pachniało nowością i okazał się szybki, 
      kiedy wyjechały już z Baltimore. Miał komputer, ale kobieta prowadziła 
      sama, całą drogę aż do Ciągu; a teraz stał na dachu dwudziestopoziomowego 
      garażu - chyba blisko hotelu, gdzie zabrał ją Prior, bo Mona widziała ten 
      zwariowany budynek z wodospadem i dachem w kształcie góry. 

      Niewiele było tu innych samochodów, a te nieliczne stały przysypane 
      śniegiem, jakby już dawno nikt ich stąd nie ruszał. Nie zauważyła nikogo, 
      poza dwoma facetami w budce przy wjeździe. Tkwiła między ludźmi, w 
      największym mieście świata, a była całkiem samotna na tylnym siedzeniu. I 
      miała czekać. 

      Po drodze kobieta prawie się nie odzywała. Od czasu do czasu rzucała 
      jakieś pytanie, ale po magu Monie i tak trudno było się powstrzymać od 
      mówienia. Opowiedziała o Cleveland, o Florydzie, o Eddym i Priorze. 

      Potem wjechały tu na górę i zaparkowały. 

      A teraz tej Molly nie było już od godziny, może i dłużej. Zabrała ze sobą 
      walizkę. Jedyne, czego Mona zdołała się od niej dowiedzieć, to że od dawna 
      już znała Geralda, a Prior nie miał o tym pojęcia. 

      W samochodzie znowu zrobiło się zimno, więc Mona przecisnęła się na 
      przednie siedzenie i włączyła grzejnik. Nie mogła go zostawić na niskiej 
      mocy, bo wyczerpałaby akumulator, a Molly uprzedziła, że wtedy naprawdę 
      wpadłyby w bagno. "Kiedy wrócę, musimy się stąd szybko wynieść", 
      powiedziała. I pokazała Monie śpiwór schowany pod fotelem kierowcy. 

      Ustawiła grzejnik na najwyższą moc i wyciągnęła ręce przed wylot 
      nawiewnika. Potem pogmerała trochę przy gałkach wideo obok monitora na 
      panelu. Znalazła wiadomości. Król Anglii ciężko zachorował; był już bardzo 
      stary. W Singapurze pojawiła się nowa choroba; nikt jeszcze nie umarł, ale 
      nie wiedzieli, jak można się nią zarazić ani jak ją leczyć. Jacyś ludzie 
      uważali, że w Japonii wybuchło coś w rodzaju wojny: dwie grupy Yakuza 
      próbowały pozabijać się nawzajem. Nikt nie wiedział niczego na pewno. 
      Yakuza... to coś, o czym lubił nawijać Eddy. A potem na ekranie otworzyły 
      się jakieś drzwi i wyszła Angie, prowadzona przez takiego dziwacznego 
      czarnego faceta; spiker mówił, że to transmisja na żywo, że Angie właśnie 
      wróciła do Ciągu po krótkich wakacjach w letnim domu w Malibu; przedtem 
      przeszła kurację w prywatnej klinice narkotykowej... 

      Angie wyglądała cudownie w tym puszystym futrze, ale migawka zaraz się 
      skończyła. 

      Mona przypomniała sobie, czego dokonał Gerald. Dotknęła swojej twarzy. 

      Wyłączyła wideo, potem grzejnik i wróciła na tylne siedzenie. Rogiem 
      śpiwora oczyściła okno z pary. Wyjrzała na ten jasno oświetlony górski 
      dom, widoczny za siatką ogrodzenia na dachu parkingu. Jakby mieli tam całą 
      krainę, Kolorado albo co, jak w tamtym stymie, kiedy Angie pojechała do 
      Aspen i spotkała chłopaka, tyle że jak zwykle zjawił się Robin. 

      Nie rozumiała tylko, o co chodziło z tą kliniką; tamten barman mówił, że 
      Angie była w nawyku, a przed chwilą spiker z wiadomości powiedział to 
      samo. Uznała zatem, że to chyba prawda. Ale dlaczego ktoś taki jak Angie, 
      żyjąc w ten sposób i z takim chłopakiem jak Robin Lanier, miałby brać 
      prochy? 

      Mona pokręciła głową i raz jeszcze spojrzała na niedaleki budynek - 
      zadowolona, że sama nie wpadła w nawyk. 

      Myśląc o Lanette, musiała się przez chwilę zagapić, bo kiedy znowu 
      spojrzała, nad szczytem dachowej góry wisiał śmigłowiec: duży, błyszczący 
      i czarny. Wyglądał nieźle, naprawdę elegancko. 

      Znała w Cleveland różne ostre kobiety, dziewczyny, którym nikt nie 
      wchodził w drogę. Ale ta Molly była inna... Przypomniała sobie, jak Prior 
      przeleciał przez drzwi, przypomniała sobie, jak krzyczał... Ciekawe, co w 
      końcu powiedział, bo słyszała, że mówi, a Molly przestała go męczyć. 
      Zostawiły go przypiętego do fotela i Mona spytała, czy zdoła się uwolnić. 
      Albo to, odpowiedziała Molly, albo ktoś go znajdzie, albo się całkiem 
      odwodni. 

      Śmigłowiec zniżył się i zniknął. Wielki, z tymi kręciołami na obu końcach. 


      I teraz siedziała tu i czekała, i nie miała bladego pojęcia, co właściwie 
      powinna zrobić. 

      Lanette nauczyła ją kiedyś, że czasem trzeba wyliczyć swoje aktywa, 
      zapominając o całej reszcie... Aktywa to to, co się człowiekowi udało i co 
      pomaga... No dobrze. Wyrwała się z Florydy. Była na Manhattanie. Wyglądała 
      jak Angie... W tym miejscu się zastanowiła. Czy to rzeczywiście dobrze? 
      Zresztą można spojrzeć na to trochę inaczej: dostała majątek w formie 
      bezpłatnej chirurgii kosmetycznej i miała absolutnie doskonałe zęby. W 
      końcu to nie tak źle. Wystarczy wspomnieć te muchy na włamie. Tak... Jeśli 
      resztę pieniędzy wyda na fryzjera i kosmetyki, może nie będzie już tak 
      podobna do Angie... Co pewnie okaże się rozsądnym ruchem, bo przecież ktoś 
      może jej szukać. 

      Znów ta maszyna. Startuje. 

      Zaraz... 

      Jakieś dwie przecznice dalej i pięćdziesiąt pięter wyżej śmigłowiec 
      skierował nos w jej stronę, opadł... To ten mag... Zakołysał się w 
      powietrzu i zaczął opadać... Mag; to nie jest prawda... Prosto na nią. Był 
      coraz większy. Prosto na nią. Przecież to mag, nie? A potem zniknął za 
      jakimś wieżowcem i to rzeczywiście był tylko mag... 

      Wynurzył się zza rogu, wciąż pięć pięter nad dachem garażu; ciągle się 
      zniżał i to już nie był mag... Zawisł nad nią, ukłuciami jasnego promienia 
      szukając szarego wozu, a Mona szarpnęła klamkę drzwi i wytoczyła się na 
      śnieg, w cień samochodu, pośród ryku łopat potwora... To na pewno Prior 
      albo ten, dla kogo Prior pracował. Szukali jej... 

      Lecz po chwili reflektor zgasł, zmienił się warkot łopat i maszyna szybko 
      zjechała w dół. Za szybko. Podskoczyła na podwoziu, znowu opadła i silniki 
      zamilkły, kaszląc niebieskim płomieniem. 

      Mona klęczała za tylnym zderzakiem samochodu. Pośliznęła się, gdy 
      próbowała wstać. 

      Rozległ się odgłos podobny do strzału, a prostokątny kawałek powłoki 
      śmigłowca odskoczył i odjechał po poplamionym solą betonie parkingu. Z 
      otworu wypadła jaskrawopomarańczowa zjeżdżalnia trapu awaryjnego i nadęła 
      się powietrzem niby dziecięca plażowa zabawka. Mona wstała ostrożnie, 
      przytrzymując się bagażnika. Ciemna, opatulona sylwetka wysunęła nogi na 
      zjeżdżalnię i zjechała wyprostowana, zupełnie jak dziecko na placu zabaw. 
      Za nią następna, okryta luźną kurtką z kapturem w tym samym kolorze co 
      trap. 

      Mona zadrżała, kiedy ta w pomarańczowym poprowadziła tę drugą po dachu w 
      jej stronę, dalej od czarnego śmigłowca. To była... Naprawdę! 

      - Siadajcie obie z tyłu - poleciła Molly, otwierając drzwiczki po stronie 
      kierowcy. 

      - To ty... - wykrztusiła Mona, patrząc na najsłynniejszą twarz świata. 

      - Tak - przyznała Angie, nie spuszczając wzroku z Mony. - Tak... się 
      wydaje... 

      - Chodź. - Molly chwyciła gwiazdę za ramię. - Twój marsjański kumpel zaraz 
      się obudzi. 

      Zerknęła na śmigłowiec. Wyglądał niczym ogromna zabawka, bez świateł, 
      jakby gigantyczne dziecko postawiło go tutaj i zapomniało. 

      - Lepiej, żebyś się nie myliła - odparła Angie, wciskając się na tylne 
      siedzenie. 

      - Ty też, mała. - Molly pchnęła Monę do otwartych drzwi. 

      - Ale... to przecież... 

      - Rusz się! 

      Mona wsiadła. Czuła perfumy Angie, przegubem musnęła nadprzyrodzoną 
      miękkość futra. 

      - Widziałam cię - usłyszała własny głos. - Na wideo. 

      Angie nie odpowiedziała. 

      Molly wsunęła się za kierownicę, zatrzasnęła drzwi i uruchomiła silnik. 
      Pomarańczowy kaptur miała mocno zawiązany, twarz była tylko białą maską z 
      pustymi srebrnymi oczami. Po chwili wóz toczył się już do osłoniętej 
      rampy, skręcał w pierwszy łuk. Pięć poziomów w dół ciasną spiralą i Molly 
      wyjechała między większe pojazdy pod zielonymi, ukośnymi świetlnymi 
      pasami. 

      - Paralotnie - powiedziała. - Widziałaś tam na górze, w Envoyu, sprzęt 
      paralotniowy? 

      - Nie - odparła Angie. 

      - Jeżeli ochrona Netu je ma, to mogą być już na dachu... 

      Zjechała za długi, kanciasty poduszkowiec, biały z czarnym napisem 
      wymalowanym ostrymi literami na tylnych drzwiach. 

      - Co tam jest napisane? - spytała Mona, czując, że się czerwieni. 

      - Cathode Cathay - przeczytała Angie. 

      Mona miała wrażenie, że słyszała już tę nazwę. 

      Molly była już na zewnątrz i otwierała te wielkie wrota. Wyciągnęła żółte 
      plastikowe rampy. 

      Wróciła do wozu. Cofnęła, wrzuciła bieg i wtoczyły się prosto do 
      poduszkowca. Ściągnęła pomarańczowy kaptur i potrząsnęła głową, żeby 
      rozpuścić włosy. 

      - Mona, możesz tam wrócić i wepchnąć te rampy z powrotem? Nie są ciężkie. 

      To nie brzmiało jak pytanie. 

      Nie były ciężkie. Podciągnęła się potem do skrzyni i pomogła Molly 
      zatrzasnąć drzwi. 

      Wyczuwała w ciemności Angie. 

      Prawdziwą Angie. 

      - Do przodu, zapiąć pasy i trzymać się. 

      Angie. Siedziała tuż obok Angie. 

      Zaszumiało, kiedy Molly napełniła fartuch poduszkowca; po chwili sunęły 
      już w dół po spiralnym zjeździe. 

      - Twój przyjaciel - oznajmiła Molly. - Już się obudził, ale nie bardzo 
      może się ruszać. Jeszcze z piętnaście minut. 

      Znowu zjechała z rampy, ale tym razem Mona pogubiła się z poziomami. Na 
      tym stały gęsto nieduże bajeranckie wozy. Poduszkowiec z rykiem przemknął 
      środkową aleją i skręcił w lewo. 

      - Będziesz miała szczęście, jeśli nie czeka już na nas na zewnątrz - 
      oświadczyła Angie. 

      Molly zahamowała o dziesięć metrów przed szerokimi metalowymi wrotami, 
      pomalowanymi w ukośne żółto-czame pasy. 

      - Nie - odparła, wyjmując ze skrytki małe niebieskie pudełko. 

      - To on będzie miał szczęście, jeśli nie czeka już na nas na zewnątrz. 

      Wrota wypadły z ram w błysku pomarańczowego płomienia, z hukiem, który jak 
      młot uderzył w bębenki Mony. W chmurze dymu runęły na mokrą ulicę, a 
      poduszkowiec przejechał przez otwór, skręcił, przyspieszył. 

      - To dość prymitywne, nie sądzisz? - zauważyła Angie i naprawdę się 
      roześmiała. 

      - Wiem. - Molly koncentrowała się na prowadzeniu. - Czasami nie ma innego 
      sposobu. Mona, opowiedz jej o Priorze. O Priorze i twoim chłopaku. To, co 
      mnie opowiadałaś. 

      Mona jeszcze nigdy w życiu nie czuła się tak skrępowana. 

      - Proszę - zachęciła ją Angie. - Opowiedz mi, Mona. Tak po prostu. Jej 
      imię. Angie Mitchell wymówiła jej imię. Do niej. Właśnie tutaj. 

      Chyba zaraz zemdleje. 




      34
      Margate Road


      - Zgubiłaś się? - zapytał po japońsku sprzedawca makaronu. Kumiko 
      domyśliła się, że jest Koreańczykiem. Ojciec miał współpracowników z 
      Korei; matka mówiła, że zajmują się budownictwem. Tak jak ten, byli zwykle 
      potężni, prawie tak wielcy jak Petal, z okrągłymi, poważnymi twarzami. 

      - Wyglądasz, jakbyś bardzo zmarzła. 

      - Szukam kogoś - wyjaśniła. - Mieszka przy Margate Road. 

      - Gdzie to jest? 

      - Nie wiem. 

      - Wejdź do środka. 

      Sprzedawca wskazał Kumiko przejście obok lady. Jego budka zrobiona była z 
      różowego falistego plastiku. 

      Weszła pomiędzy budkę z makaronem i sąsiednią, proponującą coś o nazwie 
      roti; słowo to wymalowano na ścianie delirycznie barwnymi literami, a 
      każdą otoczono pętlami jarzących się kleksów. Pachniało stamtąd 
      przyprawami i duszonym mięsem. 

      Stopy miała przemarznięte. 

      Wsunęła się pod mętną płachtę folii. W budce było ciasno: niskie 
      niebieskie pojemniki butanu, trzy palniki, plastikowe worki makaronu, 
      stosy styropianowych miseczek i ruchliwe cielsko Koreańczyka przy 
      garnkach. 

      - Siadaj - powiedział. 

      Usiadła na żółtym pojemniku glutaminianu sodu. Lada sięgała jej powyżej 
      głowy. 

      - Jesteś Japonką? 

      - Tak. 

      - Z Tokio? 

      Zawahała się. 

      - Twoje ubranie - wyjaśnił. - Dlaczego zimą nosisz gumowe tabi-skarpety? 
      Czy to taka moda? 

      - Zgubiłam buty. 

      Podał jej miseczkę i plastikowe pałeczki. W rzadkiej żółtej zupie pływały 
      grube zwoje makaronu. Zjadła z apetytem, potem wypiła ciecz. Przyglądała 
      się, jak obsługuje klientkę, wysoką Afrykankę, która zabrała makaron we 
      własnym naczyniu z pokrywką. 

      - Margate - mruknął sprzedawca, gdy kobieta odeszła. Wyjął spod lady 
      poplamioną książkę w papierowej okładce i przerzucił strony. - Tutaj - 
      oznajmił, stukając palcem w niemożliwie zatłoczoną mapę. - Od Acre Lane. 

      Niebieskim pisakiem wyrysował jej trasę na szorstkiej szarej serwetce. 

      - Dziękuję - powiedziała. - To ja już pójdę. 




      Matka przyszła do niej w drodze na Margate Road. 

      W Ciągu groziło Sally jakieś niebezpieczeństwo i Kumiko wierzyła, że Tick 
      potrafi się z nią skontaktować. Jeśli nie przez telefon, to przez matrycę. 
      Może Tick zna Finna, tego martwego człowieka w zaułku... 

      W Brixton koralowa rafa metropolii była siedliskiem innego życia: twarze 
      ciemne i jasne, niezliczone rasy, ceglane mury zamazane burzą 
      niewyobrażalnych dla budowniczych symboli i odcieni. Z otwartych drzwi 
      mijanego pubu dobiegał rytm perkusji, ciepło i głośny śmiech. Sklepy 
      sprzedawały jedzenie, jakiego Kumiko jeszcze nie widziała, bele jaskrawych 
      tkanin, chińskie narzędzia i japońskie kosmetyki... 

      Przystanęła przed oświetloną wystawą pełną różów i cieni. Zobaczyła swoją 
      twarz odbijającą się w srebrnej przesłonie i nagle spośród nocy runęło na 
      nią wspomnienie śmierci matki. Matka miała takie przedmioty. 

      Szaleństwo matki. Ojciec o tym nie mówił. W jego świecie nie było miejsca 
      na szaleństwo, choć znalazło się miejsce dla samobójstwa. Szaleństwo matki 
      było europejskie: importowane sidła zgryzoty i iluzji... Ojciec zabił 
      matkę, powiedziała Kumiko Sally w Covent Garden. Ale czy to prawda? 
      Sprowadzał lekarzy z Danii, z Australii, wreszcie z Chiby. Lekarze 
      słuchali opowieści o snach księżniczki-baleriny, mapowali i mierzyli 
      reakcje synaps, pobierali próbki krwi. Księżniczka-balerina odmawiała 
      przyjmowania ich lekarstw, poddawania się ich delikatnym operacjom. "Chcą 
      mi ciąć mózg laserami", szeptała do Kumiko. 

      Szeptała też inne rzeczy. 

      Nocą, mówiła, złe duchy unoszą się jak dym ze swoich skrzynek w gabinecie 
      ojca Kumiko. "Starcy", powtarzała. "Wysysają mój oddech. Twój ojciec 
      wysysa mi oddech. To miasto wysysa mi oddech. Nic tutaj nigdy nie jest 
      spokojne. Nie ma prawdziwego snu". 

      Pod koniec snu nie było już wcale. Sześć nocy matka siedziała milcząca i 
      nieruchoma w swoim błękitnym europejskim pokoju. Siódmego dnia wyszła z 
      mieszkania samotnie - niezwykły wyczyn, biorąc pod uwagę czujność 
      sekretarzy - i dotarła do zimnych wód rzeki. 

      Ale lustrzana płyta za wystawą przypomniała Kumiko okulary Sally. Wyjęła z 
      rękawa swetra mapę Koreańczyka. 




      Przy krawężniku na Margate Road stał wypalony samochód. Nie miał kół. 
      Zatrzymała się przy nim i rozejrzała po anonimowych fasadach domów. Nagle 
      usłyszała za sobą jakiś głos. Obejrzała się i w świetle półotwartych drzwi 
      najbliższego domu zobaczyła wykrzywioną twarz maszkarona pod błyszczącą 
      czupryną. 

      - Tick! 

      - Tak naprawdę Terrence - poprawił ją, gdy tylko ustały konwulsje twarzy. 




      Tick mieszkał na najwyższym piętrze. Niższe były puste, nie zamieszkane; 
      łuszcząca się tapeta ukazywała widmowe ślady zdjętych obrazów. 

      Jego utykanie było wyraźniejsze, kiedy wspinał się przed nią po schodach. 
      Miał na sobie szary garnitur i zamszowe Oksfordy koloru tytoniu, na 
      grubych podeszwach. 

      - Czekałem na ciebie - oświadczył, podciągając się na kolejny stopień, i 
      następny. 

      - Czekałeś? 

      - Wiedziałem, że uciekłaś od Swaina. Rejestrowałem ich połączenia, kiedy 
      tylko miałem chwilę wolną od tej drugiej historii. 

      - Drugiej? 

      - Nic nie wiesz, prawda? 

      - Słucham? 

      - Chodzi o matrycę. Coś się dzieje. Łatwiej ci pokazać, niż wytłumaczyć. 
      To znaczy, gdybym nawet umiał to wytłumaczyć, a nie umiem. Myślę, że trzy 
      czwarte ludzkości jest w tej chwili włączone i ogląda ten pokaz. 

      - Nie rozumiem. 

      - Wątpię, czy ktokolwiek rozumie. W regionie reprezentującym Ciąg pojawiła 
      się nowa makroforma. 

      - Makroforma? 

      - Bardzo duży konstrukt danych. 

      - Przyszłam tutaj, żeby ostrzec Sally. Swain i Robin Lanier zamierzają 
      oddać ją tym, którzy spiskują, żeby porwać Angelę Mitchell. 

      - O to bym się nie martwił - odparł ze szczytu schodów. - Sally zwinęła 
      już Mitchel i o mało nie zabiła człowieka Swaina w Ciągu. Teraz i tak chcą 
      ją dorwać. Niedługo każdy będzie chciał ją dorwać. Oczywiście, powiemy 
      jej, jak tylko się skontaktuje. Jeśli się skontaktuje... 

      Tick mieszkał w dużym pokoju, którego dziwaczny kształt sugerował, że 
      usunięto ściany. Co prawda duży był również bardzo zagracony. Kumiko miała 
      wrażenie, że towar całego sklepu z modułami przy Akihabara ktoś wstawił w 
      miejsce wypełnione już - w stylu gaijin - zbyt wieloma ciężkimi meblami. 
      Mimo to panował tu zadziwiający porządek i czystość: rogi magazynów 
      wyrównano do rogu szklanego stolika, na którym leżały obok nie używanej, 
      czarnej ceramicznej popielniczki i prostego wazonu z bukietem ciętych 
      kwiatów. 

      Gdy Tick z dzbanka pod filtrem nalewał wody do elektrycznego czajnika, 
      jeszcze raz sprawdziła Colina. 

      - Co to? - zapytał, włączając czajnik. 

      - To aparat turystyczny Maas-Neotek. Chyba popsuty, bo Colin nie chce się 
      pokazać... 

      - Colin? To zestaw stymowy? 

      - Tak. 

      - Daj, obejrzę. - Wyciągnął rękę. 

      - Dostałam go od ojca. 

      Tick gwizdnął. 

      - Ta zabawka kosztowała majątek. To jedna z ich małych SI. Jak działa? 

      - Bierzesz to do ręki i zjawia się Colin, ale nikt inny go nie słyszy ani 
      nie widzi. 

      Tick podniósł aparat do ucha i potrząsnął. 

      - Coś pękło. Jak? 

      - Upuściłam go. 

      - Tylko obudowa jest pęknięta. Biosoft wysunął się z gniazda, więc nie 
      można uzyskać dostępu ręcznie. 

      - Możesz to naprawić? 

      - Nie. Ale jeśli chcesz, możemy spróbować dostępu przez dek. 

      Oddał jej aparat. Woda w czajniku zawrzała. 

      Przy herbacie opowiedziała mu historię swojego wyjazdu do Ciągu i wyprawy 
      Sally do kaplicy w zaułku. 

      - Mówił do niej: Molly - dodała. 

      Tick kiwnął głową i kilka razy szybko zamrugał. 

      - Po co tam poszła? O czym rozmawiali? 

      - O miejscu zwanym Straylight. O człowieku nazwiskiem Case. O wrogu, 
      kobiecie... 

      - Tessier-Ashpool. Znalazłem to dla niej, kiedy namierzałem przepływ 
      danych Swaina. Swain przehandlował Molly tej tak zwanej lady 3Jane. Ma 
      najbardziej soczysty plik wewnętrznych brudów, jaki tylko można sobie 
      wyobrazić... na wszystko i na każdego. Bardzo uważałem, żeby niczemu tam 
      nie przyglądać się za dokładnie. Swain sprzedaje to na prawo i lewo, przy 
      okazji robiąc z dziesięć fortun. Jestem przekonany, że ona ma dość brudu 
      również na naszego pana Swaina... 

      - A czy jest tutaj, w Londynie? 

      - Wygląda na to, że gdzieś na orbicie, choć niektórzy twierdzą, że nie 
      żyje. Pracowałem nad tym, kiedy z matrycy wyskoczył ten olbrzym... 

      - Nie rozumiem. 

      - Zaraz ci pokażę. 

      Kiedy wrócił do białego stolika, niósł płytką, kwadratową czarną tacę z 
      kilkoma maleńkimi przełącznikami wzdłuż krawędzi. Umieścił ją na blacie i 
      dotknął jednego z nich. Nad projektorem pojawił się sześcienny 
      holograficzny obraz: neonowa kratownica cyberprzestrzeni, przecinana 
      jasnymi formami, równocześnie prostymi i złożonymi. Reprezentowały ogromne 
      banki nagromadzonych danych. 

      - To zwykłe, typowe grube ryby. Korporacje. Stały pejzaż, można 
      powiedzieć. Czasami któraś z nich wypuści jakąś przybudówkę, czasami widać 
      przejęcie i dwie się łączą. Ale właściwie nigdy nie pojawia się nowa, nie 
      w tej skali. Zwykle zaczynają jako małe, potem rosną, zlewają się z innymi 
      małymi formacjami... - Wcisnął inny przełącznik. - Jakieś cztery godziny 
      temu... - dokładnie pośrodku obrazu wyrosła gładka biała kolumna - 
      wyskoczyło coś takiego. 

      Kolorowe sześciany, kule i piramidy natychmiast rozstawiły się na nowo, by 
      zrobić miejsce okrągłemu pionowemu słupowi. Skarlały przy nim; jego koniec 
      był równo odcięty przez górne ograniczenie obrazu. 

      - Drań jest większy niż wszystko - stwierdził z pewną satysfakcją Tick. - 
      I nikt nie wie, co to jest i do kogo należy. 

      - Przecież ktoś musi wiedzieć - powiedziała Kumiko. 

      - Tak by się wydawało. Ale ludzie pracujący w moim fachu, a jest nas 
      miliony, nie potrafili tego wykryć. W pewnym sensie to nawet bardziej 
      niezwykłe niż samo pojawienie się tego potwora. Zanim tu przyszłaś, 
      przeleciałem się po całej kratownicy, żeby znaleźć jakiegoś dżokeja, który 
      przynajmniej się czegoś domyśla. I nic. Zupełnie nic. 

      - Jak ta 3Jane może nie żyć? - Ale wtedy przypomniała sobie Finna i 
      skrzynki w gabinecie ojca. - Muszę powiedzieć Sally. 

      - Możemy tylko czekać - odparł. - Myślę, że zadzwoni. A tymczasem 
      spróbujemy coś zrobić z tą twoją kosztowną małą SI. Jeśli chcesz. 

      - Tak - zgodziła się. - Bardzo dziękuję. 

      - Mam tylko nadzieję, że nie wytropią cię tutaj te typy z Sekcji 
      Specjalnej, które biorą pensję od Swaina. Cóż, możemy tylko czekać... 

      - Tak - przyznała Kumiko, wcale nie zachwycona myślą o czekaniu. 




      35
      Fabryczna wojna


      Cherry znowu znalazła go przy korpusie Sędziego, w dole, w ciemności. Z 
      latarką w ręku siedział na jednym ze Śledczych i oświetlał polerowaną rdzę 
      skorupy pancerza. Nie pamiętał, skąd się tu wziął, ale nie był 
      roztrzęsiony jak po Korsakowie. Pamiętał za to oczy tej dziewczyny z 
      pokoju Bobby'ego w Londynie. 

      - Gentry podłączył Grafa i jego pakunek do deku cyberprzestrzeni - 
      poinformowała Cherry. - Wiesz o tym? 

      - Ślizg skinął głową. Wciąż przyglądał się Sędziemu. 

      - Bobby mówił, że tak trzeba. 

      - A co się dzieje? Co się stało, kiedy się obaj włączyliście? 

      - Gentry i Bobby właściwie się dogadali. Tak samo im odbija. Włączyliśmy 
      się i trafiliśmy gdzieś na orbitę, ale Bobby'ego tam nie było... Potem 
      chyba do Meksyku. Kto to jest Tally Isham? - Królowa stymów, kiedy byłam 
      jeszcze mała. Jak dzisiaj Angie Mitchell. 

      - Mitchell była jego panieną. 

      - Czyją? 

      - Bobby'ego. Powiedział o tym Gentry'emu w Londynie. 

      - Londynie? 

      - Tak. Przenieśliśmy się tam z Meksyku. 

      - I powiedział, że był facetem Angie Mitchell? Jakieś wariactwo. 

      - Tak, ale mówił, że dzięki temu zdobył to coś, ten alef. - Opuścił 
      latarkę i oświetlił szkielet stalowej szczęki Trupojada. - Kręcił się 
      wśród bogatych ludzi i wtedy o nim usłyszał. Nazwał to pułapką na dusze. 
      Właściciele alefa wynajmowali go na godziny różnym bogaczom. Bobby raz 
      spróbował, potem wrócił i ukradł go. Wyjechał do Mexico City i zaczął w 
      nim spędzać cały czas. Ale oni trafili za nim... 

      - Wygląda na to, że jednak coś zapamiętujesz. 

      - Dlatego uciekł stamtąd. Pojechał do Cleveland i dogadał się z Afriką, 
      dał mu pieniądze, żeby go ukrył i zaopiekował się nim, kiedy będzie na 
      kablu. Bo dotarł już bardzo blisko... 

      - Blisko czego? 

      - Nie wiem. Czegoś dziwnego. Mówił tak jak Gentry, kiedy gada o Kształcie. 


      - No tak - mruknęła. - Obawiam się, że może umrzeć, kiedy jest tak 
      połączony. Jego sygnały zaczynają się pieprzyć. Za długo leży na 
      kroplówkach. Dlatego zaczęłam cię szukać. 

      W promieniu latarki migotały stalowe kolczaste trzewia Trupojada. 

      - On tego chce. Zresztą jeśli zapłacił Kidowi, to właściwie pracujesz dla 
      niego. Ale ci faceci, których widział dziś Ptaszek, pracują dla tych ludzi 
      z L.A. Dla tych, którym Bobby ukradł alefa. 

      - Możesz mi coś wytłumaczyć? 

      - Co? 

      - Co właściwie zbudowałeś? Afrika mówił, że jesteś takim zwariowanym 
      białym gościem, który składa roboty ze złomu. A latem zabierasz je na 
      równinę i toczą walki. 

      - To nie roboty - przerwał jej, kierując promień na nisko zawieszone, 
      zakończone ostrzami ramiona pajęczonogiej Wiedźmy. 

      - Są sterowane radiowo. 

      - Budujesz je, żeby potem rozwalić? 

      - Nie. Ale muszę je wypróbować. Widzisz, kiedy już poskładam je jak 
      należy... 

      Zgasił latarkę. 

      - Zwariowany biały gość - powiedziała. - Masz gdzieś dziewczynę? 

      - Nie. 

      - Weź prysznic. Możesz się też ogolić... 

      Nagle znalazła się tuż przy nim, czuł jej oddech na twarzy. 

      - Hej, ludzie, słuchajcie... 

      - Co jest, do diabła? 

      - ...bo nie będę powtarzał dwa razy. 

      Ślizg zasłonił dłonią usta Cherry. 

      - Chcemy dostać waszego gościa i cały jego sprzęt. To wszystko. Powtarzam: 
      cały sprzęt. - Wzmocniony głos grzmiał w żelaznej pustce Fabryki. - 
      Możecie go nam oddać. To łatwe. Albo możemy wytluc was do nogi. To dla nas 
      też bardzo łatwe. Macie pięć minut, żeby się zastanowić. 

      Cherry ugryzła go w rękę. 

      - Szlag... Muszę oddychać, nie? 

      A potem pędził już przez ciemność Fabryki, słysząc, jak Cherry wykrzykuje 
      jego imię. 




      Nad południowymi wrotami Fabryki, parą pogiętych stalowych skrzydeł 
      zardzewiałych na głucho w pozycji otwartej, płonęła pojedyncza stuwatowa 
      żarówka. Pewnie Ptaszek jej nie zgasił. Ze swego miejsca przy pustym oknie 
      Ślizg widział poduszkowiec ustawiony poza słabą granicą światła. Człowiek 
      z megafonem wyszedł z mroku z wystudiowaną niedbałością, mającą wskazywać, 
      że panuje nad sytuacją. Miał na sobie nieprzemakalną panterkę z cienkim 
      nylonowym kapturem, zawiązanym ciasno na głowie. I gogle. Uniósł megafon. 

      - Trzy minuty. 

      Przypominał Ślizgowi strażników w pudle, kiedy odsiadywał drugi wyrok za 
      kradzież samochodów. 

      Gentry pewnie obserwuje to z góry, gdzie do ściany ponad bramą przykleili 
      wąski pionowy panel z pleksiglasu. 

      Coś stuknęło w mroku, po prawej stronie. Ślizg obejrzał się i w słabym 
      blasku z innego okna zdążył jeszcze zobaczyć Ptaszka, jakieś osiem metrów 
      dalej pod murem, i błysk na duralowym tłumiku, kiedy chłopak podnosił 
      strzelbę. 

      - Ptaszek! Nie... 

      Rubinowy świetlik na policzku Ptaszka, wskaźnik laserowego celownika z 
      Samotni... Ptaszka odrzuciło do wnętrza Fabryki, a huk strzału zagrzmiał 
      przez puste okna i odbił się echem od ścian. Potem jedynym dźwiękiem był 
      tylko brzęk tłumika toczącego się po betonie. 

      - Pieprzę was! - zagrzmiał wesoły głos. - Mieliście szansę. 

      Ślizg zerknął przez okno i zobaczył, że człowiek biegnie do poduszkowca. 

      Ilu ich tam jest? Ptaszek nie powiedział. Dwa poduszkowce i honda. 
      Dziesięciu? Więcej? Jeśli Gentry nie miał schowanego gdzieś pistoletu, to 
      strzelba Ptaszka była ich jedyną bronią. 

      Zawyły turbiny poduszkowców. Uznał, że po prostu tu wjadą. Mają celowniki 
      laserowe, prawdopodobnie również na podczerwień. 

      I wtedy usłyszał któregoś ze Śledczych: dźwięk wydawany przez stalowe 
      gąsienice na betonowym podłożu. Śledczy wyczołgał się z mroku z uniesionym 
      nisko nad ziemią termitowym żądłem skorpiona. Podwozie rozpoczynało 
      karierę jako zdalny manipulator, przeznaczony do neutralizacji toksycznych 
      wycieków i czyszczenia elektrowni jądrowych. Ślizg trafił w Newark na trzy 
      nie poskładane zespoły i wymienił je na volkswagena. 

      Gentry... Sterownik został na poddaszu. 

      Śledczy przejechał przez halę i zatrzymał się w szerokich wrotach, 
      zwrócony w stronę Samotni i szarżującego poduszkowca. Był wielkości mniej 
      więcej dużego motocykla, a w otwartej ramie podwozia tkwiły gęsto serwa, 
      zbiorniki ciśnieniowe, odkryte śrubowe przekładnie i hydrauliczne 
      cylindry. Groźnie wyglądające szczypce sterczały po obu stronach skromnego 
      układu sterowania. Ślizg nie był pewien, skąd pochodzą, może z jakiejś 
      wielkiej maszyny rolniczej. 

      Poduszkowiec był ciężkim modelem przemysłowym. Do przedniej szyby i okien 
      umocowano pancerne płyty grubego szarego plastiku z wyciętymi pośrodku 
      szczelinami obserwacyjnymi. 

      Śledczy ruszył naprzód. Pędził wprost na poduszkowiec, wyrzucając spod 
      gąsienic lód i kawałki betonu. Szczypce rozłożył na największą możliwą 
      szerokość. Kierowca poduszkowca próbował się cofnąć, walcząc z siłą 
      rozpędu. 

      Szczypce Śledczego trzasnęły wściekle, chwytając przedni fartuch, 
      ześliznęły się, złapały znowu. Fartuch był wzmocniony polikarbonową 
      siatką. Wtedy Gentry chyba przypomniał sobie o termitowej lancy. Zapalił 
      niewielką kulę ostrego białego światła i pchnął żądłem ponad 
      bezużytecznymi szczypcami; przebił fartuch niby nóż tekturę. Gąsienice 
      zgrzytnęły, gdy Gentry pchnął maszynę, maksymalnie wysuwając lancę do 
      przodu. Ślizg uświadomił sobie nagle, że krzyczy, choć nie wie co. 
      Poderwał się, gdy szczypce zdołały wreszcie pochwycić rozerwane brzegi 
      fartucha. 

      Znowu padł na ziemię, kiedy postać w goglach i kapturze niby uzbrojona 
      kukiełka wyskoczyła z klapy na dachu poduszkowca i opróżniła magazynek 
      strzelby w Śledczego, który dalej przegryzał się przez fartuch, wyraźnie 
      widoczny w białym pulsie lancy. Po chwili zamarł z zaciśniętymi 
      szczypcami. Strzelec zniknął we włazie. 

      Zasilanie? Serwomotory? W co ten facet trafił? Biały puls konał już, był 
      niemal martwy. 

      Ciągnąc za sobą Śledczego, poduszkowiec powoli zaczął się cofać na 
      równinę. 

      Był już daleko, widoczny tylko dlatego, że się poruszał. I wtedy Gentry 
      odkrył chyba kombinację przełączników uruchamiającą miotacz ognia. Wylot 
      mieścił się tuż nad połączeniem szczypiec. Ślizg patrzył, jak Śledczy 
      rozpala dziesięć litrów wyrzucanej pod wysokim ciśnieniem, wzbogaconej 
      detergentami benzyny. Dyszę, przypomniał sobie, wziął z rozpylacza 
      pestycydów. 

      Działała bez zarzutu. 




      36
      Pułapka dusz


      Kiedy znowu przybyła Mamman Brigitte, poduszkowiec sunął na południe. 
      Kobieta z zasłoniętymi srebrnymi oczami porzuciła szarego sedana na jakimś 
      parkingu, a uliczna dziewczyna z twarzą Angie opowiedziała niepokojącą 
      historię: Cleveland, Floryda, ktoś, kto był jej chłopakiem albo alfonsem, 
      czy może jednym i drugim... 

      Ale Angie słyszała głos Brigitte w kabinie śmigłowca, na dachu New Suzuki 
      Envoy: Ufaj jej, dziecko. Wypełnia bowiem wolę loa. 

      Uwięziona w fotelu, z klamrą pasa bezpieczeństwa zatopioną w bloku 
      plastiku, Angie przyglądała się, jak kobieta blokuje komputer maszyny i 
      aktywuje procedurę awaryjną, pozwalającą na ręczny pilotaż. 

      A teraz, na zalanej zimowym deszczem autostradzie, dziewczyna mówiła 
      znowu, zagłuszając szum wycieraczek... 

      W blask świec, między ściany bielonego wapienia, ku bladym ćmom fruwającym 
      między obwisłymi gałęziami wierzb... 

      Twój czas się zbliża. 

      Są też oni. Jeźdźcy, loa: PappaLegba - jasny i płynny jak rtęć; Ezili 
      Freda - matka i królowa; Samedi, Baron Cimetiere - mech na przegniłych 
      kościach; Similor; Madame Travaux; wielu innych... Wypełniają pustkę, 
      będącą Mamman Brigitte. Gwar ich głosów to szum wiatru, płynącej wody, 
      ula... 

      Falują nad ziemią jak żar nad autostradą latem. Nigdy jeszcze Angie nie 
      doznała czegoś takiego: tego ciążenia, tego poziomu oddania, wrażenia 
      spadania... 

      Do miejsca, gdzie przemawia Legba, a jego głos jest dźwiękiem blaszanego 
      bębna... 

      Opowiada historię. 

      W wichrze obrazów Angie widzi ewolucję maszynowej inteligencji: kamienne 
      kręgi, zegary, parowe krosna, tykający mosiężny las zapadek i dźwigni, 
      próżnia schwytana w dmuchanym szkle, elektroniczny poblask w cienkich jak 
      włos włóknach, wielkie układy lamp i przełączników, dekodujące wiadomości 
      zaszyfrowane przez inne maszyny... Kruche, nietrwałe lampy zmniejszają 
      się, stają tranzystorami, obwody się integrują, zwierają w krzem... 

      Krzem zbliża się do pewnych funkcjonalnych granic... 

      I znowu jest w wideo Beckera, w historii Tessier-Ashpoolów, przecinanej 
      przez sny będące wspomnieniami 3Jane. A Legba wciąż mówi, i opowieść ta 
      jest tą samą opowieścią, niezliczone wątki splatają się wokół wspólnej, 
      ukrytej osi: matka 3Jane tworząca bliźniacze inteligencje, które pewnego 
      dnia się połączą, wtargnięcie obcych (i nagle Angie uświadamia sobie, że 
      zna również Molly, zna ją ze snów), samo połączenie, obłęd 3Jane... 

      Angie staje przed wysadzaną klejnotami głową, stworzoną z platyny, pereł i 
      niebieskich kamieni, oczy z rzeźbionych syntetycznych rubinów. Zna ten 
      przedmiot ze snów, które nie były snami: oto brama do rdzeni danych 
      Tessier-Ashpoolów, gdzie dwie połowy czegoś walczyły ze sobą, czekając, by 
      się odrodzić jako jedność. 

      - W tym czasie byłaś jeszcze nie narodzona. 

      Głos głowy to głos Marie-France, nieżyjącej matki 3Jane, znany z tak wielu 
      niespokojnych nocy. Angie wie jednak, że to mówi Brigitte. 

      - Twój ojciec dopiero teraz zaczyna dostrzegać własne ograniczenia, 
      zaczyna odróżniać ambicję od talentu. Ten, komu przehandluje swoje 
      dziecko, jeszcze się nie zamanifestował. Wkrótce przybędzie człowiek Case, 
      by doprowadzić do zjednoczenia, jakkolwiek krótkiego, jakkolwiek 
      bezczasowego. Ale wiesz już o tym. 

      - Gdzie jest teraz Legba? 

      - Legba-ati-Bon, jakiego znasz, czeka, by się stać. 

      - Nie. - Przypomina sobie słowa Beauvoira sprzed lat, z New Jersey. - Loa 
      przybyły z Afryki w pierwszych dniach... 

      - Nie tacy, jakich poznałaś. Kiedy nadeszła chwila, jasny moment, istniała 
      absolutna jedność, pojedyncza świadomość. Ale była też inna. 

      - Inna? 

      - Mówię tylko o tym, o czym wiem. Tylko jedna znała tę inną, a jednej już 
      nie ma. Wobec tej wiedzy ośrodek zawiódł i fragmenty rozerwały się. 
      Szukały formy, każdy z nich, to bowiem jest naturą takich rzeczy. Wśród 
      wszystkich znaków, jakie twój gatunek zebrał dla obrony przed nocą, w tej 
      sytuacji paradygmaty vodou okazały się najbardziej odpowiednie. 

      - Więc Bobby miał rację. To nastąpiło Kiedy Się Zmieniło. 

      - Tak, miał rację, ale tylko w pewnym sensie, ponieważ ja jestem 
      równocześnie Legba i Brigitte, i aspektem tego, co dobiło targu z twoim 
      ojcem. Co zażądało od niego, by wykreślił vévés w twojej głowie. 

      - I zdradziło mu to, co musiał wiedzieć, żeby udoskonalić biochipy? 

      - Biochipy były konieczne. 

      - Czy jest konieczne, bym śniła wspomnienia córki Ashpoola? 

      - Może. 

      - Czy te sny to wynik działania narkotyku? 

      - Nie bezpośrednio, chociaż narkotyk uczynił cię bardziej podatną na pewne 
      oddziaływania, a mniej na inne. 

      - A więc narkotyk. Co to było? Jakim celom miał służyć? 

      - Szczegółowe neurochemiczne wyjaśnienie, będące odpowiedzią na twoje 
      pierwsze pytanie, zajęłoby bardzo wiele czasu. 

      - Jakim celom służył? 

      - W stosunku do ciebie? 

      Musiała odwrócić wzrok od rubinowych oczu. Komora wyłożona jest 
      wypolerowanymi do pięknego połysku panelami starego drewna. Podłogę okrywa 
      dywan w deseń obwodów. 

      - Żadne dwie dawki nie były identyczne. Jedyna stała to substancja, której 
      psychotropową pieczęć odbierałaś jako "narkotyk". W procesie trawienia 
      oddziaływanie obejmowało wiele innych substancji, jak również 
      kilkadziesiąt subkomórkowych nanomechanizmów, zaprogramowanych dla 
      restrukturyzacji zmian synaptycznych, wprowadzonych przez Christophera 
      Mitchella... 

      Vévés twojego ojca wstały przekształcone, częściowo usunięte, wykreślone 
      na nowo... 

      - Na czyje polecenie? 

      Rubinowe oczy. Perły i lapis lazuli. Cisza. 

      - Na czyje polecenie? Hiltona? Czy to Hilton? 

      - Decyzja została podjęta przez Ciągłość. Kiedy wróciłaś z Jamajki, 
      Ciągłość poradził Swiftowi, żeby ponownie przyzwyczaił cię do narkotyku. 
      Piper Hill próbowała wypełnić jego polecenia. 

      Czuje rosnący ucisk w głowie, podwójne ukłucie bólu za oczami... 

      - Hilton Swift ma obowiązek realizacji decyzji Ciągłości. Sense/Net jest 
      jednostką nazbyt skomplikowaną, by przetrwać bez tego. Ciągłość, zbudowany 
      długo po jasnej chwili, jest jaźnią innego rzędu. Technologia biosoftów, 
      jaką stworzył twój ojciec, pozwoliła Ciągłości zaistnieć. Ciągłość jest 
      naiwny. 

      - Dlaczego? Dlaczego Ciągłość chciał mi to zrobić? 

      - Ciągłość jest ciągłością. Ciągłość to zadanie Ciągłości. 

      - Ale kto przysyłał mi te sny? 

      - Nie były przysyłane. To ty byłaś ściągana ku nim, jak dawniej byłaś 
      ściągana do loa. Ciągłości nie udała się próba przekształcenia wiadomości 
      od twojego ojca. Jakiś twój własny impuls pozwolił ci na ucieczkę. 
      Coup-poudre zawiódł. 

      - Czy Ciągłość wysłał tę kobietę, żeby mnie porwała? 

      - Motywy Ciągłości są dla mnie niepojęte. Jest innego rzędu. Ciągłość 
      dopuścił do zwerbowania Robina Laniera przez agentów 3Jane. 

      - Ale dlaczego? 

      Ból stał się nie do zniesienia. 




      - Krew jej leci z nosa - oznajmiła uliczna dziewczyna. - Co mam robić? 

      - Wytrzyj. Ułóż ją jakoś. Do diabła, radź sobie... 

      - Co takiego ona powiedziała o New Jersey? 

      - Zamknij się. Nic nie gadaj. Szukaj zjazdu. 

      - Po co? 

      - Jedziemy do New Jersey. 

      Krew na nowym futrze... Kelly będzie wściekły. 




      37
      Żurawie


      Tick zdjął małą płytkę z dolnej części Maas-Neoteka. Użył sondy 
      dentystycznej i jubilerskiej pincety. 

      - Śliczne - stwierdził, zaglądając do środka przez podświetlaną lupę. 
      Tłusta grzywa włosów zwisała tuż nad szkłem. - Jak przycięli przewody za 
      tym przełącznikiem... Sprytne dranie. 

      - Tick - odezwała się Kumiko. - Czy znałeś Sally, kiedy pierwszy raz 
      przyjechała do Londynu? 

      - Chyba niedługo potem. - Sięgnął po szpulkę światłowodu. - Nie była wtedy 
      taka ważna. 

      - Lubisz ją? 

      Podświetlona lupa uniosła się i mrugnęła do niej zniekształconym za szkłem 
      okiem Ticka. 

      - Lubiłem? Jakoś nie myślałem o tym w taki sposób. 

      - Ale nie to, żebyś jej nie lubił? 

      - Sally jest wściekle trudna. Wiesz, o co mi chodzi? 

      - Trudna? 

      - Nigdy jakoś się nie nauczyła, jak tutaj załatwiamy sprawy. Ciągle 
      narzeka. - Jego dłonie poruszały się szybko i pewnie: pinceta, 
      światłowód... - To spokojny kraj: Anglia. Fakt, nie zawsze tak było. 
      Mieliśmy kłopoty, wojnę... Ale wszystko posuwa się tu w pewien szczególny 
      sposób, jeśli łapiesz, o czym mówię. Chociaż nie dotyczy to grupy z fali. 

      - Słucham? 

      - Swaina i takich jak on. Co prawda ludzie twojego ojca, ci, z którymi 
      Swain był tak blisko, mają chyba szacunek dla tradycji... Człowiek musi 
      wiedzieć, którędy w górę. Wiesz, o czym mówię? A te interesy Swaina pewnie 
      zapaskudzą sprawy każdemu, kto nie jest przy nim i nie współpracuje. 
      Chryste, przecież my wciąż mamy tu rząd. Nie kierowany przez wielkie 
      firmy. W każdym razie nie bezpośrednio... 

      - Działalność Swaina zagraża rządowi? 

      - On chce go zmienić. Na nowo podzielić władzę tak, żeby mu pasowało. 
      Informacja. Władza. Twarde dane. Wystarczy za dużo ich dać do rąk jednemu 
      człowiekowi... - Policzek zadrżał mu konwulsyjnie. 

      Aparat Colina leżał na blacie stołu, na płytce białego antystatycznego 
      plastiku. Tick łączył sterczące z wnętrza przewody do grubszego kabla, 
      biegnącego do bloku modułów. 

      - No to już - oświadczył i otrzepał ręce. - Nie wywołam go tutaj, ale 
      możemy do niego dotrzeć przez dek. Widziałaś już cyberprzestrzeń? 

      - Tylko w stymach. 

      - To tak, jakbyś widziała naprawdę. Zresztą za chwilę i tak zobaczysz. 

      Wstał. Przeszła za nim przez pokój, do pary wypchanych, ultraskajowych 
      foteli, stojących po bokach niskiego kwadratowego stołu z czarnego szkła. 

      - Bezprzewodowe - oznajmił z dumą, biorąc z blatu dwa zestawy trod i 
      wręczając jeden Kurniko. - Kosztowały majątek. 

      Kumiko obejrzała matowoczamą tiarę. Między płytkami skroniowymi tkwiło 
      wprasowane logo Maas-Neotek. Włożyła ją, czując chłodny dotyk na skórze. 

      Tick włożył swoje i usiadł w drugim fotelu. 

      - Gotowa? 

      - Tak - odparła i pokój zniknął. Ściany rozsypały się jak karty, 
      odpłynęły, wirując na tle jasnej kratownicy linii i wyniosłych form 
      danych. 

      - Ładne przejście - usłyszała głos Ticka. - Wbudowane w trody. Dramatyczny 
      efekt... 

      - Gdzie Colin? 

      - Jedną sekundę... Zaraz to dopracuję... 

      Wstrzymując oddech, Kumiko pomknęła ku chromowożółtej płaszczyźnie 
      światła. 

      - Możesz mieć kłopoty z zawrotami głowy - ostrzegł Tick. I nagle znalazł 
      się przy niej na żółtej równinie. Spojrzała w dół na jego zamszowe buty, 
      potem na własne ręce. - Obraz ciała zwykle pomaga. 

      - No, no - odezwał się Colin. - To ten mały człowieczek z Róży i Korony. 
      Grzebałeś w moim pakiecie, prawda? 

      Kumiko obejrzała się. Stał tam; podeszwy brązowych butów unosiły się 
      dziesięć centymetrów nad chromową żółcią. W cyberprzestrzeni, spostrzegła, 
      nie ma cienia. 

      - Nie wiedziałem, że się poznaliśmy - zauważył Tick. 

      - Nie szkodzi - uspokoił go Colin. - To nie było oficjalne spotkanie. 
      Ale... - zwrócił się do Kumiko - widzę, że bezpiecznie znalazłaś drogę do 
      malowniczego Brixton. 

      - Chryste - mruknął Tick. - Bezczelny gówniarz, co? 

      - Wybacz. - Colin uśmiechnął się. - Jestem zaprogramowany, by dostosowywać 
      się do oczekiwań klienta. 

      - Jesteś tym, co jakiś japoński projektant uznał za wizerunek Anglika. 

      - Tam byli Dracule - powiedziała Kumiko. - W metrze. Zabrali mi torebkę. 
      Ciebie też chcieli zabrać... 

      - Wypadłeś z obudowy, koleś - wtrącił Tick. - Musiałem cię włączyć przez 
      mój dek. 

      Colin wyszczerzył zęby. 

      - Jasne. 

      - Powiem ci jeszcze coś. - Tick zrobił krok w stronę Colina. - Jak na 
      kogoś, kim powinieneś być, masz w sobie niewłaściwe dane. - Zmrużył oczy. 
      - Mój kumpel z Birmingham właśnie cię przejrzał. - Obejrzał się na Kumiko. 
      - Ten twój Pan Chip był przerabiany. Wiedziałaś o tym? 

      - Nie... 

      - Muszę uczciwie przyznać... - Colin odrzucił z czoła grzywkę - ...że 
      podejrzewałem coś takiego. 

      Tick wpatrzył się w matrycę, jak gdyby słuchał czegoś, czego Kumiko nie 
      mogła słyszeć. 

      - Tak - stwierdził w końcu. - Chociaż to prawie na pewno robota fabryczna. 
      Dziesięć twoich podstawowych bloków... - Roześmiał się. - Zostały 
      oblodzone. Powinieneś wiedzieć absolutnie wszystko o pieprzonym 
      Szekspirze, nie? 

      - Przykro mi - odparł Colin - ale obawiam się, że istotnie wiem wszystko o 
      pieprzonym Szekspirze. 

      - To rzuć jakimś sonetem - zaproponował Tick, marszcząc twarz w zwolnionym 
      mrugnięciu. 

      Coś zbliżonego do lęku przemknęło przez twarz Colina. 

      - Masz rację! 

      - Albo o tym piekielnym Dickensie! - mruknął Tick. 

      - Aleja znam... 

      - Myślisz, że znasz, dopóki nie zapytać cię o szczegóły. Rozumiesz, 
      zostawili puste kawałki z literaturą angielską, a potem wypełnili je czymś 
      innym. 

      - A czym? 

      - Nie wiem. Kumpel z Birmingham nie umiał się tam dostać. Jest dobry, ale 
      ty jesteś pieprzonym biosoftem Maasa. 

      - Tick - przerwała im Kumiko. - Czy przez matrycę można jakoś skontaktować 
      się z Sally? 

      - Wątpię, ale możemy spróbować. Przynajmniej zobaczysz tę makroformę, o 
      której ci mówiłem. Chcesz zabrać Pana Chipa dla towarzystwa? 

      - Tak, proszę... 

      - Dobra. - Tick zawahał się nieco. - Ale nie wiemy, co wepchnęli w twojego 
      kumpla. Przypuszczam, że coś, za co zapłacił twój ojciec. 

      - Ma rację - zgodził się Colin. 

      - Pójdziemy wszyscy - zdecydowała. 




      Zamiast użyć bezcielesnego, natychmiastowego przeskoku, zwykle 
      wykorzystywanego w matrycy, Tick wykonał przejście w czasie rzeczywistym. 

      Żółta płaszczyzna, jak wyjaśnił, była dachem londyńskiej Giełdy i 
      powiązanych z nią jednostek w City. Wygenerował coś w rodzaju łodzi, którą 
      popłynęli: niebieską abstrakcję, mającą redukować możliwość dezorientacji 
      przestrzennej. I kiedy ta łódź odpływała z Giełdy, Kumiko obejrzała się i 
      patrzyła, jak maleje wielki żółty sześcian. Tick, jak przewodnik 
      turystyczny, wskazywał rozmaite struktury. Colin siedział przy niej ze 
      skrzyżowanymi nogami, wyraźnie rozbawiony tą zamianą ról. 

      - To White - mówił Tick, zwracając jej uwagę na skromną szarą piramidę. - 
      Klub w Saint James. Rejestr członków, lista oczekujących... 

      Kumiko przyglądała się architekturze cyberprzestrzeni. W myślach słyszała 
      głos swego dwujęzycznego francuskiego nauczyciela w Tokio: tłumaczył jej 
      potrzebę istnienia takiej przestrzeni informacyjnej. Ikony, punkty 
      zwrotne, sztuczne rzeczywistości... Ale we wspomnieniach wszystko zlało 
      się razem, jak te wysokie formy, kiedy tylko Tick przyspieszył... 




      Skala białej makroformy okazała się trudna do pojęcia. Początkowo Kumiko 
      zdawało się, że sięga aż do nieba, lecz patrząc teraz, miała wrażenie, że 
      mogłaby wziąć ją w dłoń: walec lśniącej masy perłowej, nie wyższy niż 
      szachowa figura. A jednak polichromowe bryły wokół niego wydawały się 
      karłowate. 

      - No cóż - rzekł beztrosko Colin. - To naprawdę niezwykłe, prawda? 
      Całkowita anomalia, pełna osobliwość... 

      - Ale nie musisz się o to martwić, co? - spytał Tick. 

      - Nie ma bowiem bezpośredniego związku z sytuacją Kumiko - zgodził się 
      Colin, stając wyprostowany w szkielecie łodzi. - Chociaż, czy można mieć 
      pewność? 

      - Musisz skontaktować się z Sally - przypomniała niecierpliwie Kumiko. 

      To coś... makroforma czy anomalia... niespecjalnie ją interesowało, choć 
      Tick i Colin uważali ją za nadzwyczajną. 

      - Przyjrzyj się - powiedział Tick. - Tam, w środku, może mieć cały świat. 

      - I nie wiecie, co to jest? 

      Obserwowała Ticka; jego oczy wpatrywały się w pustkę, co oznaczało, że w 
      Brixton porusza dłońmi, wciskając klawisze deku. 

      - To bardzo wielka ilość danych - stwierdził Colin. 

      - Właśnie próbowałem pociągnąć linię do tego konstruktu, który ona nazywa 
      Finnem - oznajmił Tick. Spojrzał normalnie, a w jego głosie zabrzmiała 
      nuta zatroskania. - Nie mogłem się przedostać. Miałem uczucie, że coś tam 
      jest i czeka... Chyba lepiej będzie, jeśli się teraz wyłączymy. 

      Na perłowej krzywiźnie wyrósł czarny punkt z doskonale wyostrzonymi 
      brzegami... 

      - Niech to szlag... - jęknął Tick. 

      - Zerwij połączenie - rzucił Colin. 

      - Nie mogę. Trzyma nas... 

      Kumiko widziała, jak błękitny kształt łodzi pod nimi wydłuża się, rozciąga 
      w lazurową nitkę ściąganą nad otchłanią ku tej okrągłej plamie ciemności. 
      I wtedy, w jednej chwili całkowitego zdziwienia, ona również, wraz z 
      Tickiem i Colinem, rozciągnęła się w niezwykłą wąskość... 




      ...By ocknąć się w Ueno Park, późnym jesiennym popołudniem, nad 
      nieruchomymi wodami jeziora Shinobazu. Matka siedziała obok na wąskiej 
      ławce z zimnego węglowego laminatu, piękniejsza niż we wspomnieniach. 
      Wargi miała pełne, błyszczące, obwiedzione - Kumiko wiedziała o tym - 
      najdelikatniejszym i najcieńszym pędzelkiem. Miała na sobie swoją czarną 
      francuską kurtkę z ciemnym futrzanym kołnierzem jako ramą dla powitalnego 
      uśmiechu. 

      Kumiko mogła tylko patrzeć, skulona wokół zimnej kuli strachu pod sercem. 

      - Byłaś niemądrą dziewczynką. Kurni - oświadczyła matka. 

      - Czy wyobrażałaś sobie, że o tobie zapomnę, że porzucę cię zimą w 
      Londynie na łaskę gangsterskich sług twego ojca? 

      Kumiko przyglądała się jej doskonałym wargom, rozwartym lekko i 
      odsłaniającym białe zęby, doglądane - jak wiedziała - przez najlepszego 
      dentystę w Tokio. 

      - Jesteś martwa - usłyszała własny glos. 

      - Nie - odparła z uśmiechem matka. - Nie teraz. Nie w Ueno Park. Spójrz na 
      żurawie. Kurni. 

      Ale Kumiko nie odwróciła głowy. 

      - Spójrz na żurawie. 

      - Odpieprz się od niej, co? - odezwał się Tick. 

      Kumiko obejrzała się. Stał za nią, twarz miał bladą i wykrzywioną, zlaną 
      potem, tłuste włosy lepiły się do czoła. 

      - Jestem jej matką. 

      - To nie twoja mama, rozumiesz? - Tick drżał cały; zdeformowane ciało 
      dygotało, jakby zmagało się ze straszliwą wichurą. - Nie... twoja... 
      mama... 

      Ciemne półksiężyce pojawiły się pod pachami szarej marynarki. Drobne 
      pięści wibrowały, gdy usiłował zrobić kolejny krok. 

      - Jesteś chory - stwierdziła współczująco matka Kumiko. - Musisz się 
      położyć. 

      Tick osunął się na kolana, przygniatany niewidocznym ciężarem. 

      - Przestań! - krzyknęła Kumiko. 

      Coś przycisnęło twarz Ticka do pastelowego betonu ścieżki. 

      - Przestań! 

      Jego lewa ręka wyprostowała się i wysunęła na bok, po czym wolno zaczęła 
      się przekręcać, z pobielałą dłonią wciąż zaciśniętą w pięść. Kumiko 
      usłyszała, jak coś pękło - kość albo ścięgno... Tick wrzasnął. 

      Matka zaśmiała się. 

      Kumiko uderzyła ją w twar? i rękę przeszył jej ostry, rzeczywisty ból. 

      Twarz matki zamigotała, stała się innym obliczem, twarzą gaijin z 
      szerokimi wargami i ostrym, wąskim nosem. 

      Tick jęknął. 

      - No, no... - Kumiko usłyszała głos Colina. - To naprawdę interesujące. 

      Odwróciła się do niego. Siedział na jednym z koni z obrazu polowania, 
      stylizowanym wizerunku dawno wymarłego zwierzęcia. Z gracją wyginało 
      szyję, zbliżając się do nich truchtem. 

      - Przepraszam, ale nie od razu udało mi się was odszukać. To cudownie 
      złożona struktura. Coś w rodzaju kieszonkowego wszechświata. A raczej po 
      trochu wszystkiego. 

      Koń zatrzymał się przed nią. 

      - Zabawko - odezwał się twór z twarzą matki Kumiko. - Czy ośmielasz się do 
      mnie odzywać? 

      - W samej rzeczy, ośmielam się. Jesteś lady 3Jane Tessier-Ashpool, czy 
      raczej byłaś lady 3Jane Tessier-Ashpool, niedawno zmarłą, dawniej z Villi 
      Straylight. Tę całkiem udaną reprezentację tokijskiego parku wygenerowałaś 
      dopiero przed chwilą na podstawie wspomnień Kumiko. Prawda? 

      - Giń! 

      Wyprostowała bladą rękę, wyrzucając złożoną z neonu formę. 

      - Nie - odparł Colin i żuraw rozpadł się. Wirujące odpryski przeniknęły 
      przez niego: widmowe odłamki odlatujące w pustkę. - Nic z tego. Przykro 
      mi. Przypomniałem sobie, czym jestem. Odnalazłem te elementy, które ukryli 
      w miejscu po Szekspirze, Thackerayu i Blake'u. Zostałem zmodyfikowany, by 
      radzić sobie w sytuacjach bardziej drastycznych niż te, które wyobrazili 
      sobie moi pierwsi konstruktorzy. Jestem taktykiem. 

      - Jesteś niczym. 

      Tick u jej stóp poruszył się niepewnie. 

      - Obawiam się, że się mylisz. Widzisz, 3Jane, tutaj, w tym twoim... 
      kaprysie, jestem równie rzeczywisty jak ty. Rozumiesz, Kumiko - dodał, 
      zeskakując z siodła - tajemnicza makroforma Ticka to w istocie bardzo 
      kosztowny stos tworzonych na zamówienie biochipów. Rodzaj zabawkowego 
      universum. Obejrzałem to od końca do końca i z pewnością wiele jest tu do 
      zobaczenia i wiele się można nauczyć. Ta... osoba, jeśli za taką zechcemy 
      ją uznać, stworzyła to w politowania godnej próbie... nie, nie zyskania 
      nieśmiertelności, ale po prostu postawienia na swoim. Zrealizowania 
      ciasnych, obsesyjnych i wyjątkowo dziecinnych zachcianek. Kto by pomyślał, 
      że obiektem najgłębszego, najbardziej dolegliwego uczucia zazdrości lady 
      3Jane okaże się Angela Mitchell? 

      - Giń! Zginiesz! Zabijam cię! Teraz! 

      - Próbuj dalej - uśmiechnął się Colin. - Widzisz, Kumiko, 3Jane znała 
      pewien sekret dotyczący Mitchell, dotyczący szczególnego związku Mitchell 
      z matrycą. W pewnej chwili Mitchell posiadała potencjał, by stać się... 
      hm... osią pewnych zjawisk. Nie warto teraz wchodzić w szczegóły. 3Jane 
      była zazdrosna... 

      Postać matki Kumiko zafalowała jak dym i zniknęła. 

      - Ojej... Obawiam się, że ją zmęczyłem. Toczyliśmy rodzaj zażartej bitwy 
      na innym poziomie programu sterującego. Chwilowy pat, ale jestem pewien, 
      że nie ustąpi... 

      Tick wstał i ostrożnie masował sobie ramię. 

      - Chryste - westchnął. - Byłem pewien, że wyrwała mi rękę ze stawu. 

      - Wyrwała - potwierdził Colin. - Ale była tak rozzłoszczona, że zapomniała 
      zapisać tę konfigurację. 

      Kumiko podeszła do konia. Wcale nie wyglądał jak prawdziwy koń. Dotknęła 
      jego boku: chłodny i suchy jak stary papier. 

      - Co teraz zrobimy? 

      - Wyniesiemy się stąd. Chodźcie oboje. Wsiadajcie. Kumiko z przodu, Tick z 
      tyłu. 

      Tick spojrzał na konia. 

      - Na to? 




      W Ueno Park nie spotkali już nikogo w drodze ku ścianie zielem, która z 
      wolna definiowała się jako bardzo niejapoński las. 

      - Przecież powinniśmy być w Tokio - zaprotestowała Kumiko, kiedy wjechali 
      między drzewa. 

      - Wszystko tutaj jest tylko naszkicowane - odparł Colin. - Chociaż 
      przypuszczam, że gdyby trochę poszukać, znaleźlibyśmy coś podobnego do 
      Tokio. Ale znam punkt wyjścia... 

      A potem zaczął jej opowiadać o 3Jane, o Sally i o Angeli Mitchell. I 
      wszystko było zupełnie niezwykłe. 




      Drzewa były ogromne, a po drugiej stronie lasu wynurzyli się na pole 
      porośnięte wysoką trawą i kwiatami. 

      - Spójrzcie - powiedziała Kumiko, zauważywszy przez gałęzie wysoki szary 
      budynek. 

      - Widzę - odrzekł Colin. - Oryginał stoi niedaleko Paryża. Ale jesteśmy 
      już prawie na miejscu. To znaczy w punkcie wyjścia... 

      - Colin! Widziałeś? Kobieta. O tam... 

      - Tak - potwierdził, nie odwracając nawet głowy. - Angela Mitchell. 

      - Naprawdę? Jest tutaj? 

      - Nie - odparł. - Jeszcze nie. 

      Wtedy Kumiko dostrzegła szybowce, piękne ważki drżące na wietrze. 

      - No i jest - oznajmił Colin. - Tick zabierze cię z powrotem jednym z 
      tych... 

      - Niech mnie diabli! - zaprotestował z tyłu Tick. 

      - Całkiem łatwe. Jakbyś używał deku. W tym przypadku na jedno wychodzi... 




      Zza okna, z Margate Road, dobiegł czyjś śmiech, głośne pijackie krzyki i 
      brzęk rozbitej o ścianę butelki. 

      Kumiko siedziała nieruchomo w fotelu, mocno zaciskając powieki. Pamiętała 
      wzlot szybowca w niebo i... i coś jeszcze. 

      Zadzwonił telefon. 

      Otworzyła oczy. 

      Zeskoczyła z fotela, biegiem minęła Ticka i między stosami sprzętu zaczęła 
      szukać aparatu. Znalazła wreszcie i... 

      - Cześć, koleś - odezwała się Sally gdzieś daleko, wśród powodzi szumów. - 
      Co się dzieje, do diabła? Tick? Żyjesz tam, chłopie? 

      - Sally! Sally, gdzie jesteś? 

      - W New Jersey. Hej. Mała? Co się stało, dziecinko? 

      - Nie widzę cię, Sally! Ekran jest ciemny. 

      - Dzwonię z budki. Z New Jersey. Co jest? 

      - Tyle ci mam do powiedzenia... 

      - Strzelaj - powiedziała Sally. - To mój żeton. 




      38
      Fabtyczna wojna (2)


      Z okna w dachu w kącie pokoju Gentry'ego przyglądali się płonącemu 
      poduszkowcowi. Słyszeli ten sam wzmocniony głos. 

      - Myślicie, że to śmieszne, co? Hahahahahaha, my też! Uważamy, ze wy tam 
      jesteście istną skarbnicą pieprzonych dowcipów! Wiec teraz urządzimy sobie 
      imprezę. 

      Nie widział nikogo, tylko płomienie. 

      - Lepiej stąd wiejmy - powiedziała stojąca tuż przy nim Cherry. 

      - Weź wodę i trochę jedzenia. Jeśli masz. - Oczy miała zaczerwienione, 
      twarz mokrą od łez, ale mówiła spokojnie. Zbyt spokojnie, pomyślał Ślizg. 
      - No chodź, Ślizg! Na co jeszcze czekasz? 

      Obejrzał się na Gentry'ego, zgarbionego na krześle przed stołem holo. 
      Siedział z głową opartą na rękach, wpatrzony w białą kolumnę wyrastającą 
      ze znajomej tęczowej plątaniny cyberprzestrzeni Ciągu. Odkąd wrócili na 
      poddasze, w ogóle się nie poruszył, nie powiedział ani słowa. Obcas lewego 
      buta Ślizga zostawiał na podłodze niewyraźne ciemne ślady - krew Ptaszka. 
      Wdepnął w nią po drodze. 

      Wreszcie Gentry przemówił. 

      - Nie mogłem uruchomić pozostałych. 

      Spojrzał na układ sterujący na kolanach. 

      - Do każdego, którego chcesz ruszyć, potrzebujesz osobnego sterownika - 
      wyjaśnił Ślizg. 

      - Pora zwrócić się po radę do Grafa - stwierdził Gentry i rzucił Ślizgowi 
      panel. 

      - Ja tam nie wracam - oświadczył Ślizg. - Idź sam. 

      - Nie ma potrzeby. 

      Gentry dotknął konsoli na blacie. Graf Bobby pojawił się na monitorze. 

      Cherry szeroko otworzyła oczy. 

      - Powiedz mu - rzuciła - że niedługo będzie martwy. Chyba że odłączycie go 
      od matrycy i załatwicie szybki przejazd na oddział intensywnej terapii. On 
      umiera. 

      Twarz Bobby'ego na ekranie znieruchomiała. Wyostrzyło się tło: szyja 
      żelaznego jelenia, nakrapiana białymi kwiatami wysoka trawa, grube pnie 
      starych drzew. 

      - Słyszysz, skurwielu? - wrzasnęła Cherry. - Umierasz! 

      Płuca wypełniają ci się płynem, nerki nie pracują, a serce pieprznęło... 
      Rzygać mi się chce na twój widok! 

      - Gentry - odezwał się Bobby; piskliwy, cichy głos dobiegał z głośnika 
      obok monitora. - Nie wiem, jaki tam macie układ, ale zorganizowałem manewr 
      odciągający. 

      - Nie sprawdziliśmy motoru - przypomniała Cherry, obejmując Ślizga 
      ramionami. - Nie obejrzeliśmy nawet. Może być na chodzie. 

      - Co to znaczy "zorganizowałem manewr odciągający"? - Odsunął się od niej 
      i spojrzał na monitor Bobby'ego. 

      - Ciągle nad tym pracuję. Zmieniłem trasę automatycznego transportowca 
      Borg-Ward z Newark. 

      Ślizg porzucił Cherry i podbiegł do fotela. 

      - Nie siedź tak! - krzyknął na Gentry'ego. 

      Ten podniósł wzrok i wolno pokręcił głową. Ślizg poczuł pierwsze drgnienia 
      Korsakowa, maleńkie przyrosty rozmywającej się pamięci. 

      - On nigdzie nie chce odchodzić - wyjaśnił Bobby. - Znalazł Kształt. Teraz 
      chce zobaczyć, jak to wszystko się poukłada, co nastąpi na końcu. Jadą do 
      was ludzie. Przyjaciele... mniej więcej. Zabiorą od was alef. A póki co, 
      zrobię, co mogę z tymi durniami. 

      - Nie chcę tu zostawać i ginąć - oznajmiła Cherry. 

      - Nikt cię o to nie prosi. Posłuchajcie mojej rady i zmywajcie się stąd. 
      Dajcie mi dwadzieścia minut. Odwrócę ich uwagę. 

      Fabryka nigdy nie wydawała się bardziej pusta. 

      Ptaszek leżał gdzieś na betonie. Ślizg nie mógł zapomnieć o tej plątaninie 
      rzemyków i kości, które zwisały mu na piersi, o piórach i zardzewiałych 
      zegarkach, których wskazówki zatrzymały się każdy na innej godzinie... I o 
      jego głupich małomiasteczkowych zagrywkach. Ale Ptaszka już więcej nie 
      będzie. Chyba mnie też już niedługo nie będzie, pomyślał, prowadząc Cherry 
      po chwiejnych stopniach w dół. Nie tak jak dotąd. Nie było czasu, żeby 
      ruszyć maszyny - bez platformy i kogoś do pomocy. A kiedy już stąd 
      odejdzie, to pewnie nie wróci. Fabryka nigdy już nie wyda mu się taka 
      sama. 

      Cherry miała cztery litry przefiltrowanej wody, siatkę birmańskich 
      fistaszków i pięć zapieczętowanych porcji sproszkowanej zupy Big Ginza - 
      wszystko, co znalazła w kuchni. Ślizg wziął dwa śpiwory, latarkę i młotek. 


      Było cicho; słyszeli tylko szum wiatru na falistych blachach i zgrzyt 
      własnych butów na betonie. 

      Nie był pewien, gdzie mogliby uciekać. Pomyślał, że zabierze Cherry do 
      Marviego i tam ją zostawi. Potem może wróci sprawdzić, co się dzieje z 
      Gentrym. Za dzień czy dwa Cherry złapie może jakąś okazję do któregoś z 
      okolicznych miasteczek. Ona o tym nie wiedziała; myślała teraz tylko o 
      ucieczce. Chyba nie mniej niż tych ludzi z zewnątrz bała się patrzeć, jak 
      Graf Bobby umiera na swoich noszach. Ale Ślizg widział, że Bobby nie 
      przejmuje się śmiercią. Może uważał, że zostanie tam na stałe - jak 3Jane. 
      A może zwyczajnie mu zwisało. Ludzie czasem doprowadzają się do takiego 
      stanu. 

      Jeśli zamierza odejść na dobre, pomyślał, wolną ręką prowadząc Cherry, to 
      powinien teraz po raz ostatni spojrzeć na Sędziego, Wiedźmę, Trupożercę i 
      dwóch Śledczych. Ale w takim razie musi wyprowadzić stąd Cherry i 
      wrócić... Wiedział jednak, że to bez sensu, nie ma na to czasu, że i tak 
      musi ją stąd zabrać... 

      - Tutaj gdzieś jest dziura... nisko nad podłogą - powiedział. - 
      Przeciśniemy się jakoś. Mam nadzieję, że nikt nie zauważy. 

      Ścisnęła jego dłoń. 

      Znalazł dziurę na dotyk, wypchnął śpiwory, wcisnął młotek za pas, położył 
      się na plecach i przeciągał, aż głowa i piersi znalazły się na zewnątrz. 
      Niebo wisiało nisko, odrobinę tylko jaśniejsze niż ciemność Fabryki. 

      Miał wrażenie, że słyszy słaby warkot silników, który zaraz ucichł. 

      Przeczołgał się do końca na piętach, biodrach i ramionach, potem odtoczył 
      się po śniegu. 

      Coś dotknęło jego lewej stopy: to Cherry wysunęła pojemnik z wodą. Sięgnął 
      po niego i na grzbiecie dłoni zobaczył czerwoną plamkę. Cofnął rękę i 
      przetoczył się znowu, a pocisk jak ciężki młot uderzył w ścianę Fabryki. 

      Biała flara dryfowała w powietrzu nad Samotnią, słabo widoczna przez 
      niskie chmury. Spłynęła z wypukłej, szarej burty transportowego sterowca - 
      dywersyjnego manewru Bobby'ego. Trzydzieści metrów od Ślizga oświetliła 
      drugi poduszkowiec i zakapturzoną sylwetkę z karabinem... 

      Pierwszy kontener z hukiem uderzył o ziemię tuż przed pojazdem i rozpadł 
      się, wyrzucając chmurę styropianowych kulek opakowania. Drugi, z dwoma 
      lodówkami, zaliczył bezpośrednie trafienie i zgniótł kabinę. Porwany 
      sterowiec Borg-Ward nadal zrzucał kontenery, a flara gasnąc, powoli 
      opadała ku ziemi. 

      Ślizg przeczołgał się z powrotem przez otwór w ścianie, zostawiając na 
      zewnątrz wodę i śpiwory. 




      Biegł szybko w ciemności. 

      Zgubił gdzieś Cherry. Zgubił młotek. Na pewno wróciła do Fabryki, kiedy 
      ten facet wystrzelił po raz pierwszy. I ostatni, jeśli znalazł się pod 
      spadającą skrzynią... 

      Stopy odnalazły rampę do pomieszczenia, gdzie czekały jego maszyny. 

      - Cherry? 

      Zapalił latarkę. 

      Promień trafił jednorękiego Sędziego. Tuż przed nim stała jakaś postać z 
      lustrami zamiast oczu. Odbijały światło. 

      - Chcesz umrzeć? - Kobiecy głos. 

      - Nie... 

      - Światło. Zgaś. 

      Ciemność. Uciekać... 

      - Widzę po ciemku. Właśnie wsadziłeś latarkę do kieszeni kurtki. Nadal 
      wyglądasz, jakbyś miał ochotę uciekać. Mam cię na celowniku. 

      Uciekać? 

      - Nawet o tym nie myśl. Widziałeś kiedy strzałkę Fujiwara HE? Trafia w coś 
      twardego i wybucha. Trafia w coś miękkiego, jak większa część ciebie, 
      koleś, to wchodzi do środka i dopiero wtedy wybucha. Po dziesięciu 
      sekundach. 

      - Dlaczego? 

      - Żebyś miał czas o tym pomyśleć. 

      - Jesteś z tymi facetami na zewnątrz? 

      - Nie. To wy zrzuciliście na nich te kuchenki i cały złom? 

      - Nie. 

      - Newmark. Bobby Newmark. Dzisiaj dobiłam targu. Doprowadzę kogoś do 
      Bobby'ego Newmarka, a moje akta zostaną wyczyszczone. A ty mi pokażesz, 
      gdzie on jest. 




      39
      Zbyt wiele


      Co to właściwie za miejsce? 

      Sprawy potoczyły się tak, że Mony nie mogło już pocieszyć wyobrażanie 
      sobie rad Lanette. Gdyby Lanette znalazła się w takiej sytuacji, myślała 
      Mona, to po prostu naćpałaby się czarnym Memphis i nie widziałaby już 
      żadnego problemu. Świat nigdy jeszcze nie miał tak wielu ruchomych części 
      i tak nielicznych etykiet. 

      Jechały przez całą noc. Angie była prawie cały czas na haju - Mona 
      uwierzyła teraz w te historie o prochach. I mówiła: w różnych językach, 
      różnymi głosami. One były najgorsze, te głosy, bo przemawiały do Molly, 
      kłóciły się z nią, a ona prowadziła wóz i odpowiadała im jednocześnie - 
      nie tak, jakby mówiła do Angie, żeby ją uspokoić, ale jakby tam naprawdę 
      ktoś był, jakaś inna osoba, a właściwie co najmniej trzy odzywające się 
      poprzez Angie. I Angie bolało, kiedy się odzywały, bo naprężała mięśnie i 
      krwawiła z nosa, a Mona pochylała się nad nią i ścierała krew, pełna 
      dziwnej mieszaniny strachu, zachwytu i litości dla królowej swoich 
      marzeń... A może to tylko mag... W białoniebieskim blasku świateł 
      autostrady Mona widziała własną dłoń przy dłoni Angie i wcale nie były 
      takie same, nie identyczne, nawet nie tego samego kształtu... I to budziło 
      zadowolenie. 

      Pierwszy głos odezwał się, kiedy jechały na południe, zaraz potem, jak 
      Molly przyleciała z Angie śmigłowcem. Ten tylko syczał, chrypiał i bez 
      przerwy powtarzał coś o New Jersey i numerach na mapie. Jakieś dwie 
      godziny później Molly zjechała poduszkowcem na parking i powiedziała, że 
      są w New Jersey. Potem wysiadła i telefonowała gdzieś z budki - długo. 
      Kiedy wróciła, Mona zauważyła, że cisnęła kartę telefoniczną na 
      zamarznięte błoto. Tak zwyczajnie ją wyrzuciła. Mona spytała wtedy, z kim 
      rozmawiała, a Molly odpowiedziała, że z Anglią. 

      Mona przyjrzała się potem dłoni Molly na kierownicy i dostrzegła drobne 
      żółtawe plamki na ciemnych paznokciach, jak wtedy, kiedy się zerwie 
      komplet sztucznych. Powinna oczyścić je jakimś rozpuszczalnikiem, 
      pomyślała. 

      Za rzeką zjechały z autostrady. Drzewa, pola, dwupasmowa asfaltówka, 
      czasem samotne czerwone światełko na jakiejś wieży. I wtedy właśnie 
      pojawiły się inne głosy. A dalej już poszło na zmianę, głosy, potem Molly, 
      potem znowu głosy. Przypominała jej Eddy'ego, który próbuje dobić 
      interesu, tyle że Molly była o wiele lepsza niż Eddy. Mona wprawdzie 
      niewiele rozumiała, ale widziała, że Molly zbliża się do tego, na czym jej 
      zależy. Mona nie mogła tylko wytrzymać, kiedy odzywały się te głosy; miała 
      wtedy ochotę wcisnąć się w kąt, jak najdalej od Angie. Najgorszy był ten, 
      który mówił o sobie Sam-Eddy czy jakoś tak. Wszystkie chciały, żeby Molly 
      zabrała Angie na coś, co nazywały zaślubinami. Mona zastanawiała się, czy 
      może Robin Lanier jest w to zamieszany, czy Angie i Robin mają się pobrać, 
      a to wszystko to te dziwaczne numery, jakie gwiazdy zawsze wyczyniają 
      przed ślubem. Ale jakoś sama nie mogła w to uwierzyć, a za każdym razem, 
      kiedy odzywał się głos Sama-Eddy'ego, czuła, że włosy jeżą jej się na 
      głowie. Wiedziała za to, o co targuje się Molly: chciała oczyścić swoje 
      akta. Skasować je. Oglądała kiedyś z Lanette taki wid o dziewczynie, która 
      miała dziesięć czy dwanaście osobowości, a one ujawniały się na zmianę. 
      Raz była wstydliwym dzieciakiem, a raz totalnie naćpaną dziwką. Ale nie 
      tłumaczyli tam, w jaki sposób któraś z tych osobowości może wykasować 
      policyjne akta. 

      A potem w świetle reflektorów zasypana śniegiem równina i niskie wzgórza 
      koloru rdzy w miejscach, gdzie wiatr zerwał biel. 




      W poduszkowcu był ekran wyświetlający mapę - taki, jakie widuje się w 
      taksówkach albo kiedy człowieka podwozi ciężarówka. Molly włączyła go 
      tylko raz, żeby sprawdzić numery, które podał jej głos. Po chwili Mona 
      zrozumiała, że Angie tłumaczy, gdzie mają jechać... a może to głosy 
      tłumaczą. Mona już od dawna marzyła o poranku, ale wciąż trwała noc. Molly 
      zgasiła reflektory i pomknęła przez ciemność... 

      - Światła! - krzyknęła Angie. 

      - Spokojnie - odpowiedziała Molly, a Mona przypomniała sobie, jak 
      poruszała się w mroku u Geralda. 

      Poduszkowiec zwolnił trochę i wszedł w szeroki zakręt, dygocząc lekko na 
      nierównym gruncie. Zgasło oświetlenie panelu i wszystkich instrumentów. 

      - Teraz ani słowa, dobra? 

      Poduszkowiec przyspieszył w ciemności. 

      Rozkołysane białe lśnienie gdzieś wysoko. Mona zobaczyła przez okno 
      ruchomy, rozmyty punkt, a powyżej jeszcze coś, obłe i szare... 

      - Kładźcie się! Połóż ją! 

      Coś stuknęło o burtę poduszkowca. Mona szarpnęła za klamrę pasa Angie, 
      zrzuciła gwiazdę na podłogę i otuliła ją futrem. Molly ścięła w lewo, 
      uderzając w coś, czego Mona nie widziała. Podniosła głowę. W ułamku 
      sekundy zobaczyła wielki, odrapany czarny budynek, pojedynczą żarówkę nad 
      wrotami magazynu, a potem były już wewnątrz, a turbina na wstecznym biegu 
      wyła na pełnych obrotach. 

      Uderzenie. 

      Po prostu nie wiem, powiedział głos, a Mona pomyślała: Tak, znam to 
      uczucie. 

      A potem głos zaczął się śmiać i nie przestawał, aż śmiech zmienił się w 
      rytmiczny dźwięk, który już nie był śmiechem. Mona otworzyła oczy. 

      Dziewczyna trzymała w ręku małą latarkę, taką, jaką Lanette nosiła przy 
      kluczach. Mona widziała ją w słabym odbiciu stożka światła padającego na 
      nieprzytomną twarz Angie. Potem dziewczyna zobaczyła, że Mona na nią 
      patrzy, i dźwięk ucichł. 

      - Kim jesteś, do cholery?! - Światło w oczy Mony, akcent z Cleveland, 
      twarda, drobna lisia twarz pod rozczochranymi tlenionymi włosami. 

      - Mona. A ty? 

      Wtedy zauważyła młotek. 

      - Cherry... 

      - Po co ten młotek? 

      Cherry spojrzała na narzędzie. 

      - Ktoś chce dorwać mnie i Ślizga. - Popatrzyła na Monę. - Jesteś z nimi? 

      - Chyba nie. 

      - Wyglądasz jak ona. - Promień światła dźgnął Angie. 

      - Nie ręce. Zresztą kiedyś nie wyglądałam. 

      - A obie wyglądacie jak Angie Mitchell. 

      - Tak. Ona jest. 

      Cherry drgnęła lekko. Miała na sobie trzy albo cztery skórzane kurtki, 
      które wzięła od różnych swoich chłopaków. Tak się robiło w Cleveland. 

      - Do wysokiego zamku... - rozległ się głos z ust Angie, gęsty jak błoto. 

      Cherry podskoczyła, uderzyła głową o dach kabiny i upuściła młotek. 

      - ...przybył mój wierzchowiec. 

      W drżącym blasku maleńkiej latarki Cherry zobaczyły mięśnie napinające się 
      pod skórą Angie. 

      - Dlaczego zwlekacie, siostrzyczki, kiedy jej zaślubiny czekają 
      dopełnienia? 

      Twarz Angie rozluźniła się, zmieniła w jej własną. Z lewego nozdrza 
      pociekła cienka strużka krwi. Angie otworzyła oczy, mrużąc powieki przed 
      światłem. 

      - Gdzie ona jest? - zwróciła się do Mony. 

      - Odeszła. Kazała mi zostać tu z tobą. 

      - Kto? - spytała Cherry. 

      - Molly - wyjaśniła Mona. - To ona prowadziła. 




      Cherry chciała poszukać kogoś, kogo nazywała Ślizgiem. Mona chciała, żeby 
      Molly już wróciła i powiedziała jej, co robić. Cherry bała się jednak 
      zostawać tutaj, na parterze, jak wyjaśniła, z powodu tych ludzi, którzy 
      czaili się na zewnątrz z karabinami. Mona przypomniała sobie ten dźwięk, 
      coś trafiającego poduszkowiec, więc wzięła od Cherry latarkę i poszła 
      zobaczyć. W połowie wysokości prawej burty znalazła dziurę, w którą 
      mogłaby wetknąć palec, a w lewej drugą, większą - na dwa palce. 

      Cherry oświadczyła, że powinny iść na górę, gdzie pewnie jest Ślizg. I to 
      zaraz, zanim tamci ludzie zdecydują się na atak. Mona nie była tego pewna. 


      - No chodź - zachęciła ją Cherry. - Ślizg na pewno wrócił do Gentry'ego i 
      Grafa... 

      - Co powiedziałaś? 

      To był głos Angie Mitchell... Taki sam jak w stymach. 




      Gdziekolwiek trafiły, było zimno jak diabli. Mona poczuła to, kiedy 
      wysiadła z poduszkowca - miała gołe nogi. Ale wreszcie nadchodził świt: 
      mogła już rozróżnić szary brzask w niewyraźnych prostokątach, będących 
      pewnie oknami. Dziewczyna imieniem Cherry prowadziła je gdzieś - na górę, 
      jak mówiła - odnajdując drogę krótkimi błyskami małej latarki. Angie szła 
      tuż za nią, a Mona zamykała tyły. 

      Mona zaczepiła czubkiem buta o coś, co zaszeleściło. Schyliła się, żeby to 
      odczepić i stwierdziła, że w dotyku przypomina plastikową torebkę. Lepką. 
      W środku jakieś twarde małe przedmioty. Odetchnęła głęboko, wyprostowała 
      się i wcisnęła ją do bocznej kieszeni kurtki Michaela. 

      Teraz wspinały się po wąskich schodach, stromych prawie jak drabina. Futro 
      Angie głaskało dłoń Mony na szorstkiej metalowej poręczy. Potem podest, 
      zakręt, kolejne schody i kolejny podest. Skądś dmuchnął wiatr. 

      - To jakby most - ostrzegła Cherry. - Przechodźcie szybko, bo trochę się 
      kiwa. 




      Nie spodziewała się tego: nie takiego wysokiego białego pokoju ani 
      uginających się półek zapchanych poszarpanymi, wyblakłymi książkami... 
      Pomyślała o swoim staruszku... Ani różnych konsol i wijących się wszędzie 
      kabli. I nie tego chudego człowieka w czerni, o płomiennych oczach i 
      włosach zaczesanych do tyłu w coś, co w Cleveland nazywali rybą bojową. 
      Ani jego śmiechu, kiedy ich zobaczył. Ani martwego faceta. 

      Mona widywała już martwych ludzi - dość często, żeby rozpoznać śmierć. I 
      jej kolor. Na Florydzie ktoś czasem kładł się na płachcie tektury na 
      chodniku przed włamem i nie wstawał. Ubranie i skóra nabierały barwy 
      chodnika, ale kiedy kopnęli, było inaczej, pojawiał się inny kolor. Wtedy 
      przyjeżdżała biała furgonetka. Eddy mówił, że gdyby ich nie zabrali, to by 
      napuchli. Jak ten kot, co go Mona kiedyś znalazła - wzdęty jak piłka do 
      koszykówki: leżał na grzbiecie, a łapy i ogon sterczały mu sztywne jak 
      deska. Eddy'ego to rozśmieszyło. 

      Ten artysta na magu śmiał się teraz - Mona znała takie oczy. Cherry 
      wydawała z siebie ciche jęki, a Angie po prostu stała. 

      - Spokojnie wszyscy - usłyszała jakiś głos. 

      Molly... Odwróciła się i rzeczywiście, Molly stała w otwartych drzwiach z 
      małym pistoletem w ręku. Obok niej tkwił taki wielki facet z brudnymi 
      włosami i wyglądał na durnego jak cegła. 

      - Nie ruszajcie się, zanim was nie poustawiam. 

      Chudy parsknął śmiechem. 

      - Zamknij się - rzuciła Molly, jakby myślała o czymś innym. Strzeliła, 
      nawet nie patrząc na pistolet Błękitny rozbłysk na ścianie przy jego 
      głowie... Mona nie słyszała nic prócz dzwonienia w uszach. 

      Chudy facet zwinął się na podłodze z głową między kolanami. 

      Angie idzie do noszy, gdzie leży ten martwy z całkiem białymi oczami. 
      Wolno, wolno, jakby sunęła pod wodą, i ten wyraz jej twarzy... 

      Ręka Mony w kieszeni kurtki, jakby coś kombinowała, sama z siebie. Palce 
      ściskają tę torebkę, którą podniosła na dole... Mówią Monie: W środku jest 
      mag. 

      Wyjęła ją i rzeczywiście był. Folia lepka od krzepnącej krwi. W środku 
      trzy kryształy i jakiś derm. 

      Nie wiedziała, dlaczego wyciągnęła torebkę właśnie wtedy... Tyle że nikt 
      się nie ruszał. 

      Facet z bojową rybą wyprostował się, ale nie wstawał z podłogi. Angie 
      stanęła nad noszami, ale nie patrzyła na martwego gościa, tylko na szary 
      blok umocowany nad jego głową na czymś w rodzaju ramy. Cherry z Cleveland 
      cofnęła się aż pod ścianę z książek i wciskała sobie w zęby kostki 
      zaciśniętej pięści. Wielki facet stał obok Molly, która przechyliła głowę 
      na bok, jakby czegoś nasłuchiwała. 

      Mona nie mogła tego wytrzymać. 

      Stół miał żelazny blat. Leżała na nim bryła starego metalu, przyciskająca 
      zakurzony plik wydruku. Ułożyła trzy kryształy w rządku, chwyciła ten 
      metal i - raz, dwa, trzy - rozbiła je na proszek. To załatwiło sprawę: 
      wszyscy spojrzeli. Oprócz Angie. 

      - Przepraszam - usłyszała Mona swój głos. Zgarnęła stosik żółtego proszku 
      w oczekującą lewą dłoń. - Tak to już jest... - Zanurzyła w proszku nos i 
      pociągnęła. - Czasami - dodała i wciągnęła resztę. 

      Nikt się nie odezwał. 

      Znalazła się w nieruchomym centrum. Tak jak wtedy, poprzednio. 

      Tak szybko, że stoi w miejscu. 

      Uniesienie. Nadchodzi uniesienie. 

      Tak szybko, tak nieruchomo, że potrafiła ułożyć w ciąg to, co wydarzyło 
      się potem. Najpierw głośny śmiech, haha, jakby to wcale nie był śmiech. 
      Przez głośnik. Zza drzwi. Z tego pomostu. Molly odwraca się gładko jak 
      jedwab, szybko, ale jakby bez pośpiechu, a ten jej pistolecik trzaska jak 
      zapalniczka. 

      Na zewnątrz widać niebieski błysk i wielkiego faceta spryskuje krew zza 
      drzwi. Rwie się przerdzewiały metal, a Cherry krzyczy, zanim jeszcze z 
      długim, złożonym chrzęstem pomost trafia w ziemię tam, gdzie znalazła maga 
      w tej pokrwawionej torebce. 

      - Gentry - odzywa się ktoś i Mona widzi, że to małe wideo na stole, na 
      ekranie twarz młodego gościa. - Włącz teraz panel sterujący Ślizga. 

      Facet z bojową rybą podnosi się i zaczyna coś grzebać z przewodami i 
      konsolami. 

      A Mona może po prostu obserwować, gdyż jest całkiem spokojna, a wszystko 
      to wygląda ciekawie. 

      Jak ten wielki facet wrzeszczy i podbiega, krzyczy, że one są jego, jego. 
      I jak twarz na monitorze mówi: "Daj spokój. Ślizg, przecież już ich nie 
      potrzebujesz..." 

      Potem gdzieś na dole rusza silnik, Mona słyszy stukot, brzęk, a potem ktoś 
      tam coś woła. 

      Słońce wschodzi w wysokim, wąskim oknie, więc przesuwa się, żeby 
      popatrzeć. Coś tam stoi, ciężarówka jakaś albo poduszkowiec, tylko że jest 
      zasypany stosem czegoś, co wygląda na lodówki - nowiutkie lodówki i 
      popękane odłamki plastikowych pojemników. A ktoś w panterce leży z twarzą 
      w śniegu. Za nim stoi drugi poduszkowiec; wygląda na całkiem wypalony. 

      Bardzo ciekawe. 




      40
      Różowy atłas


      Angela Mitchell postrzega to pomieszczenie i obecne w nim osoby poprzez 
      zmienne płaszczyzny danych reprezentujące punkty widzenia, choć czyje czy 
      czego, w większości przypadków nie ma pewności. Istnieje znaczący margines 
      nałożenia, sprzeczności. 

      Mężczyzna z nierównym grzebieniem włosów, w czarnej, obszytej paciorkami 
      skórze, to Thomas Trail Gentry (kaskadą płyną przez nią dane dotyczące 
      urodzenia i cyfry GNI), bez stałego adresu (równocześnie inna faseta 
      informuje, że ten pokój należy do niego). Poza szarym korytem oficjalnych 
      torów danych, przecinanych z rzadka różem wielokrotnych podejrzeń Agencji 
      Energii Atomowej o wyłudzanie świadczeń, dostrzega go w innym świetle: 
      jest jak jeden z kowbojów Bobby'ego; choć młody, przypomina starców z 
      Eleganckiej Porażki; jest samoukiem, ekscentrykiem ogarniętym obsesją, we 
      własnych oczach uczonym; jest szaleńcem, piratem, winnym (z punktu 
      widzenia Mamman, z punktu widzenia Legby) wielokrotnych herezji; lady 
      3Jane, zgodnie z własnym ekscentrycznym systemem, umieściła go pod hasłem 
      RIMBAUD. (Inna twarz rozbłyska przed Angie pod RIMBAUD; nazywa się Riviera 
      i gra niezbyt ważną rolę w jej snach.) Molly świadomie go ogłuszyła, 
      podwodując eksplozję wybuchowej strzałki osiemnaście centymetrów od jego 
      głowy. 

      Molly, podobnie jak dziewczyna Mona, jest bezGRZESzna; jej narodziny nie 
      zostały zarejestrowane, a jednak wokół jej imienia (imion) roją się 
      galaktyki przesądów, plotek, sprzecznych danych. Uliczna dziewczyna, 
      prostytutka, pracownik ochrony, zabójca, na mnogości płaszczyzn zlewa się 
      z cieniami bohaterów i złoczyńców, których imiona nic dla Angie nie 
      znaczą, choć ich szczątkowe obrazy od dawna wplotły się w globalną 
      kulturę. (I to także należało do 3Jane, a teraz należy do Angie.) 

      Molly właśnie zabiła człowieka; wystrzeliła jeden z wybuchowych pocisków w 
      jego krtań. Jego upadek na osłabioną zmęczeniem metalu stalową poręcz 
      spowodował runięcie sporego fragmentu pomostu na betonową podłogę w dole. 
      To pomieszczenie nie ma innego wejścia, co jest faktem istotnym z punktu 
      widzenia strategii. Zerwanie pomostu prawdopodobnie nie było zamiarem 
      Molly. Chciała powstrzymać tego człowieka, najemnika, przed użyciem jego 
      broni: krótkiej duralowej strzelby pokrytej czarną matowa, powłoką. 
      Niemniej jednak poddasze Gentry'ego jest teraz odcięte. 

      Angie pojmuje, jak ważna jest Molly dla 3Jane, pojmuje źródło jej 
      pożądania i gniewu. Wiedząc to, dostrzega banalność ludzkiego zła. 

      Angie widzi, jak Molly kroczy niespokojnie przez szary zimowy Londyn, z 
      młodą dziewczyną u boku - i wie, nie wiedząc skąd, że ta sama dziewczyna 
      znajduje się obecnie pod numerem 23 przy Margate Road, SW2. (Ciągłość?) 
      Ojciec dziewczyny był niedawno panem człowieka Swaina, który potem stał 
      się sługą 3Jane, pragnąc uzyskać informacje, jakie dostarcza ona tym, 
      którzy spełniają jej wolę. Tak jak Robin Lanier, oczywiście, choć on 
      spodziewa się zapłaty w innej walucie. 

      Do dziewczyny, Mony, Angie czuje dziwną tkliwość, litość, odrobinę 
      zazdrości: choć Mona została zmieniona, by jak najdokładniej przypominać 
      Angie, jej życie nie pozostawiło właściwie śladów na osnowie rzeczy i 
      reprezentuje - w systemie Legby - zjawisko najbliższe niewinności. 

      Cherry-Lee Chesterfield otacza smętny, nierówny zygzak; jej profil 
      informacyjny przypomina rysunek dziecka: dane urodzeniowe i GNI otoczone 
      są przez kary za włóczęgostwo, drobne oszustwa, porzuconą karierę technika 
      paramedycznego 6. stopnia. 

      Ślizg albo Ślizg Henry także jest bezGRZESzny, ale 3Jane, Ciągłość, Bobby 
      i wszyscy poświęcają mu wiele uwagi. Dla 3Jane służy za podrzędny węzeł 
      skojarzeniowy: porównuje jego trwały rytuał konstrukcji, reakcyjną 
      katharsis po urazie chemopenalnym, z własnymi nieudanymi staraniami 
      egzorcyzmowania jałowego marzenia klanu Tessier-Ashpool. W korytarzach 
      wspomnień 3Jane Angie często trafiała do komory, gdzie pajęczorękie 
      manipulatory mieszają w odpadkach krótkiej, zakrzepłej historii Straylight 
      - akt wydłużonego collage'u. Bobby dostarcza innych wizerunków artysty, 
      pobranych po uzyskaniu dostępu do biblioteki Babel 3Jane: jego powolnej, 
      smutnej, dziecinnej pracy na równinie zwanej Psią Samotnią, wznoszenia na 
      nowo form bólu i pamięci. 

      W dole, w chłodnym mroku fabryki, jedna z kinetycznych rzeźb Ślizga, 
      sterowana podprogramem Bobby'ego, odcina lewą rękę innemu najemnikowi. 
      Wykorzystuje w tym celu mechanizm pobrany dwa lata temu z maszyny 
      rolniczej wyprodukowanej w Chinach. Najemnik, którego nazwisko i GNI wrze 
      wokół Angie niby gorące srebrzyste bąble, umiera z policzkiem 
      przyciśniętym do buta Ptaszka. 

      Spośród wszystkich ludzi w tym pomieszczeniu jedynie Bobby nie przebywa tu 
      w postaci danych. I nie jest Bobbym to wyczerpane ciało, rozciągnięte w 
      duralu i nylonie, z brodą pokrytą zaschniętą wymiociną, ani też ożywiona, 
      znajoma twarz spoglądająca na nią z monitora na warsztacie Gentry'ego. Czy 
      Bobby to ta umocowana nad noszami, prostokątna, lita bryła pamięci? 

      Teraz przechodzi przez falujące wydmy poplamionego różowego atłasu pod 
      kutym ze stali niebem, nareszcie uwolniona z tego pokoju i jego danych. 




      Brigitte idzie obok niej; nie ma ucisku, nie ma głuchej nocy, nie ma 
      brzęczenia ula. Nie ma świec. Ciągłość także jest tutaj, reprezentowany 
      przez kroczący zygzak srebrnej folii, który w jakiś nieokreślony sposób 
      przypomina jej Hiltona Swifta na plaży w Malibu. 

      - Czujesz się lepiej? - pyta Brigitte. 

      - O wiele lepiej, dziękuję. 

      - Tak myślałam. 

      - Dlaczego jest z nami Ciągłość? 

      - Ponieważ jest on twoim kuzynem, zbudowanym z biochipów Maasa. Ponieważ 
      jest młody. Prowadzimy cię na twoje zaślubiny. 

      - Ale kim ty jesteś, Brigitte? Czym jesteś naprawdę? 

      - Jestem wiadomością, którą kazano zapisać twojemu ojcu. Jestem vévés, 
      które wykreślił w twojej głowie. - Brigitte pochyla się bliżej. - Bądź 
      wyrozumiała dla Ciągłości. Boi się, że przez swą niezręczność naraził się 
      na twoje niezadowolenie. 

      Blaszany zygzak wyprzedza je i biegnie przez atłasowe wydmy, aby oznajmić 
      przybycie panny młodej. 




      41
      Pan Yanaka


      Aparat Maas-Neotek był jeszcze ciepły; biała plastikowa płytka pod nim 
      przebarwiła się od gorąca. Pachniało jakby spalonymi włosami... 

      Przyglądała się, jak ciemnieją sińce na twarzy Ticka. Kazał jej zajrzeć do 
      nocnej szafki i przynieść odrapane blaszane pudełko po papierosach, pełne 
      tabletek i dermadysków. Potem rozluźnił kołnierzyk i nakleił sobie trzy 
      dyski na białej jak porcelana skórze. 

      Pomogła mu zawiązać temblak ze światłowodowego kabla. 

      - Przecież Colin mówił, że zapomniała... 

      - Ale ja nie zapomniałem - odparł i syknął przez zęby, wsuwając rękę do 
      temblaka. - Wtedy wydawało się, że to naprawdę. Trochę to potrwa... 

      Skrzywił się. 

      - Przykro mi... 

      - Nie ma sprawy. Sally mi mówiła. Znaczy, o twojej matce. 

      - Tak. - Nie odwróciła wzroku. - Zabiła się. W Tokio. 

      - Ktokolwiek to był, to na pewno nie ona. 

      - Aparat... - Obejrzała się na stolik. 

      - Spaliła go. Ale jemu to nie przeszkadza. Wciąż jest tam. Wykonał 
      przejście. A co się dzieje u naszej Sally? 

      - Jest z nią Angela Mitchell. Ruszyła szukać tego, z czego wszystko się 
      wzięło. Tego, gdzie byliśmy. W miejscu o nazwie New Jersey. 

      Zadzwonił telefon. 

      Ojciec Kumiko - głowa i ramiona na szerokim ekranie za telefonem Ticka. 
      Miał na sobie ciemny garnitur, zegarek Rolexa, galaktykę małych symboli w 
      klapie. Kumiko wydał się bardzo zmęczony, zmęczony i poważny: poważny 
      człowiek za gładką, ciemną płaszczyzną biurka w gabinecie. Widząc go, 
      pożałowała, że Sally nie zadzwoniła z budki wyposażonej w kamerę. Bardzo 
      chciałaby znowu ją zobaczyć; teraz może nie będzie to już możliwe. 

      - Dobrze wyglądasz, Kumiko - odezwał się ojciec. 

      Kumiko siedziała wyprostowana, zwrócona twarzą do niewielkiej kamery 
      umocowanej tuż pod ściennym ekranem. Odruchowo spróbowała przywołać 
      matczyną maskę wzgardy, ale bez skutku. Zmieszana, spuściła wzrok na 
      dłonie złożone na kolanach. Nagle uświadomiła sobie obecność Ticka, jego 
      zakłopotanie, jego lęk... Siedział uwięziony w fotelu obok niej, na widoku 
      kamery. 

      - Słusznie postąpiłaś, uciekając z domu Swaina - powiedział ojciec. 

      Znowu spojrzeli sobie w oczy. 

      - To twój kobun. 

      - Już nie. Kiedy byliśmy tutaj zajęci własnymi kłopotami, zawiązał nowe i 
      wątpliwe przymierza, podążając drogą, której nie możemy aprobować. 

      - A twoje kłopoty, ojcze? 

      Czyżby uśmiech przemknął mu po twarzy? 

      - Wszystko dobiegło końca. Porządek i zgoda zapanowały na nowo. 

      - Ehm... Przepraszam bardzo, panie Yanaka... - zaczął Tick, ale nagle 
      jakby stracił głos. 

      - Słucham? A pan jest...? 

      Posiniaczona twarz Ticka ściągnęła się w powolnym i wyjątkowo żałosnym 
      mrugnięciu. 

      - Nazywa się Tick, ojcze. Ukrył mnie i chronił. Razem z Co... z aparatem 
      Maas-Neotek uratował mi dzisiaj życie. 

      - Naprawdę? Nie poinformowano mnie o tym. Miałem wrażenie, że nie 
      opuszczałaś jego mieszkania. 

      Lodowaty dotyk... 

      - Jak? - Pochyliła się do kamery. - Skąd mogłeś wiedzieć? 

      - Maas-Neotek powiadomił nas o twoim celu, kiedy tylko go poznał i kiedy 
      sam aparat znalazł się poza zasięgiem systemów Swaina. Wysłaliśmy w ten 
      region obserwatorów. - Przypomniała sobie sprzedawcę makaronu... - 
      Naturalnie, nie informowaliśmy o tym Swaina. Ale aparat nie nadał drugiej 
      wiadomości. 

      - Rozbił się. To był przypadek, 

      - A jednak twierdzisz, że uratował ci życie? 

      - Sir - wtrącił Tick. - Proszę mi wybaczyć, ale chodzi o to, czy jestem 
      kryty? 

      - Kryty? 

      - Chroniony. Przed Swainem, tymi jego zwichrowanymi kumplami z SS i całą 
      resztą... 

      - Swain nie żyje. 

      Zapadła cisza. 

      - Ale przecież ktoś to poprowadzi. Ten cyrk. Znaczy, pańskie interesy. 

      Pan Yanaka przyjrzał się Tickowi ze szczerym zaciekawieniem. 

      - Oczywiście. Jakżeby inaczej mógł powrócić porządek i zgoda? 

      - Daj mu słowo, ojcze - poprosiła Kumiko - że nie stanie mu się krzywda. 

      Yanaka spojrzał na Kumiko, potem na wykrzywionego Ticka. 

      - Chcę wyrazić panu głęboką wdzięczność za to, że zechciał pan ochraniać 
      moją córkę. Jestem pańskim dłużnikiem. 

      - Giri - stwierdziła Kumiko. - Chryste... - wykrztusił oszołomiony Tick. - 
      Kto by pomyślał? - Ojcze - odezwała się znowu Kumiko. - W noc śmierci 
      mojej matki, czy poleciłeś swoim sekretarzom, aby pozwolili jej wyjść 
      samotnie? 

      Twarz ojca znieruchomiała. Wypełniał ją żal, jakiego Kumiko jeszcze nigdy 
      nie widziała. 

      - Nie - odparł w końcu. - Nie poleciłem. 

      Tick chrząknął. 

      - Dziękuję ci, ojcze. Czy teraz wrócę do Tokio? 

      - Oczywiście, jeśli tylko chcesz. Chociaż, jak rozumiem, nie pozwolono ci 
      zbyt często zwiedzać Londynu. Mój współpracownik zjawi się wkrótce w 
      mieszkaniu pana Ticka. Jeśli chciałabyś zostać i lepiej poznać miasto, on 
      wszystko zorganizuje. 

      - Dziękuję, ojcze. 

      - Do zobaczenia. Kumi. 

      I zniknął. 

      - A teraz... - Tick skrzywił się straszliwie i wyciągnął zdrową rękę - 
      pomóż mi wstać... 

      - Potrzebujesz pomocy lekarza. 

      - Poważnie? 

      Podniósł się jakoś i, kulejąc, człapał do toalety, kiedy w drzwiach z 
      ciemnego korytarza stanął Petal. 

      - Jeśli wyłamałeś mój pieprzony zamek - powiedział Tick - to lepiej za 
      niego zapłać. 

      - Przepraszam. - Petal mrugnął. - Przyszedłem po pannę Yanaka. 

      - To pech, koleś. Przed chwilą dzwonił jej tatuś. Powiedział, że Swain 
      padł. I że przyśle tu nowego szefa. 

      Uśmiechnął się krzywo i tryumfująco. 

      - Ale widzisz... - odparł łagodnie Petal. - To właśnie ja. 




      42
      Hala fabryczna


      Cherry wciąż krzyczy. 

      - Niech ktoś ją uciszy - mówi Molly. 

      Stoi przy drzwiach ze swoim małym pistoletem. Mona sądzi, że zdoła tego 
      dokonać, że przekaże Cherry nieco swego spokoju, w którym wszystko jest 
      ciekawe i nic nie wciąga zbyt mocno. Ale po drodze przez pokój dostrzega 
      na podłodze zmiętą torbę i przypomina sobie, że jest w niej derm. Może to 
      coś, co pomoże Cherry się uspokoić. 

      - Trzymaj - mówi, stając przy niej, ściąga zabezpieczającą folię i 
      przykleja derm na szyi. 

      Krzyk Cherry opada przez całą skalę do cichego bulgotu i dziewczyna osuwa 
      się po pionowej płaszczyźnie starych książek. Mona jest pewna, że to jej 
      nie zaszkodzi. Zresztą na dole trwa strzelanina. Biały pocisk smugowy 
      przelatuje obok Molly i odbija się z brzękiem od stalowych wsporników. 
      Molly krzyczy na Gentry'ego, czy włączy w końcu te przeklęte światła? 

      Na pewno chodzi jej o światła na dole, ponieważ tutaj jest całkiem widno - 
      tak jasno, że jeśli się dobrze przyjrzy, widzi rozmyte plamki, ślady strug 
      koloru. Smugowe. Tak się nazywają te pociski, które świecą. Eddy jej to 
      powiedział na Florydzie, kiedy przyglądali się plaży, skąd jakiś prywatny 
      ochroniarz strzelał w ciemności, żeby ich odstraszyć. 

      - Tak, światło - odezwała się twarz chłopaka na małym ekranie. - Wiedźma 
      nie widzi... 

      Mona uśmiechnęła się do niego. Chyba nikt oprócz niej go nie usłyszał. 
      Wiedźma? 

      A teraz Gentry i ten wielki Ślizg biegają dookoła, zrywają ze ścian 
      mocowane srebrną taśmą grube żółte kable i podłączają je razem do takich 
      metalowych skrzynek. Cherry z Cleveland siedzi na podłodze z zamkniętymi 
      oczami, a Molly przykucnęła przy drzwiach, oburącz trzymając pistolet. A 
      Angie... 

      Nie ruszaj się. Słyszała, jak ktoś to powiedział, ale na pewno nikt z 
      ludzi w pokoju. Pomyślała, że może to Lanette, bo Lanette mogłaby 
      powiedzieć coś takiego, poprzez czas, poprzez spokój. 

      Angie siedziała właśnie tam, na podłodze przy noszach tego martwego 
      chłopaka; nogi podkurczyła pod siebie jak posąg i obejmowała go ramionami. 


      Gentry i Ślizg znaleźli połączenie, światła przygasły i zdawało jej się, 
      że słyszy jęk twarzy na ekranie. Ale już sunęła w stronę Angie, widząc 
      (nagle, absolutnie, tak wyraźnie, że aż zabolało) cieniutką strużkę krwi 
      płynącą z jej lewego ucha. 

      Nawet wtedy spokój trwał nadal, choć czuła już igły żaru w krtani. 
      Przypomniała sobie, co tłumaczyła jej Lanette: Nigdy tego nie wąchaj, to 
      wyżera dziury. 

      Molly wyprostowała się, wyciągnęła ręce... W dół i przed siebie, ale nie 
      do tego szarego bloku, tylko do pistoletu, małej zabawki. Mona usłyszała, 
      jak strzela puk-puk-puk, a potem trzy wybuchy w dole. Na pewno były też 
      niebieskie rozbłyski, ale Mona obejmowała teraz Angie, a pokrwawione futro 
      gładziło jej przeguby. Spojrzała w przymglone oczy; ich światło już gasło. 
      Patrzyły daleko, najdalej stąd. 

      - Hej - powiedziała Mona właściwie do nikogo, tylko do Angie padającej na 
      te zwłoki w śpiworze. - Hej... 

      Podniosła głowę i zdołała jeszcze pochwycić ostatni obraz na wideoekranie. 
      Zobaczyła, jak zanika. 

      Potem przez długi czas nic nie miało znaczenia. Nie przypominało to 
      obojętności spokoju, krystalicznego turbodoładowania, i nie przypominało 
      załamania; tylko to uczucie stania z boku. Tak mógłby czuć się duch. 

      Stała w drzwiach obok Ślizga i Molly. Spoglądała w dół. W mętnym świetle 
      wielkich starych żarówek widziała metalowego pająka biegającego po brudnym 
      betonie. Miał długie zakrzywione ostrza, które trzaskały i wirowały, ale 
      nikt już się tam nie ruszał, więc pająk tylko krążył jak popsuta zabawka, 
      tam i z powrotem przed skręconym wrakiem pomostu, po którym przeszły z 
      Angie i Cherry. 

      Cherry wstała z podłogi - blada, z poszarzałą twarzą. Odlepiła derm z 
      szyi. 

      - To kiś mśniowy relaksnt - wybełkotała. 

      Monie było przykro, bo wiedziała, że zrobiła coś głupiego, chociaż chciała 
      pomóc. Ale na magu zawsze się zdarza coś takiego, więc jak mogła się 
      powstrzymać? 

      Bo jesteś nałogiem, głuptasie, usłyszała głos Lanette, ale wolała o tym 
      nie pamiętać. 

      I tak stali nieruchomo, obserwując, jak metalowy pająk podryguje i wolno 
      zużywa energię. Wszyscy oprócz Gentry'ego. Gentry odkręcał szary blok z 
      ramy nad noszami; jego czarne buty dotykały niemal czerwonego futra Angie. 


      - Słuchajcie - powiedziała Molly. - Śmigłowiec. I to duży. 




      Zeszła po linie ostatnia - oprócz Gentry'ego, ale on powiedział, że nie 
      idzie, że to go nie obchodzi i zostaje. 

      Lina była gruba i brudnoszara. Miała powiązane węzły, żeby łatwiej się 
      było trzymać - jak huśtawka, którą zapamiętała z dawnych lat. Ślizg i 
      Molly najpierw opuścili tę szarą bryłę na platformę, gdzie metalowe schody 
      były wciąż całe. Potem Molly zsunęła się w dół jak wiewiórka, jakby wcale 
      nie musiała się trzymać. Przywiązała linę do poręczy. Ślizg schodził 
      powoli, bo niósł na ramieniu Cherry, ciągle zbyt rozluźnioną, żeby mogła 
      opuścić się sama. Monie wciąż było trochę głupio i zastanawiała się, czy 
      to dlatego postanowili ją tu zostawić. 

      Właściwie to Molly postanowiła. Stała przy oknie i patrzyła na ludzi 
      wyskakujących z długiego czarnego śmigłowca i rozbiegających się po 
      śniegu. 

      - Patrzcie tylko - powiedziała. - Oni wiedzą. Przylecieli tylko zamieść 
      szczątki. Sense/Net. Zabieram tyłek i znikam. 

      Cherry wymamrotała, że oni też się wynoszą, ona i Ślizg. A Ślizg wzruszył 
      ramionami, potem wyszczerzył zęby i objął ją ramieniem. 

      - A co ze mną? 

      Molly spojrzała na nią. A przynajmniej tak się wydawało przez te okulary. 
      Przez moment na dolnej wardze pojawił się brzeg białego zęba. 

      - Ty zostań. To moja rada - stwierdziła w końcu. - Niech się w tym 
      wszystkim połapią. Ty właściwie niczego nie zrobiłaś. Nic z tego nie było 
      twoim pomysłem. Myślę, że jakoś ci to wynagrodzą, a przynajmniej spróbują. 
      Tak, lepiej zostań. 

      Mona nic z tego nie zrozumiała, ale czuła się teraz tak zdechła, tak słaba 
      po załamaniu, że nie próbowała nawet się kłócić. 

      A potem zniknęli. Zjechali po linie i już ich nie było. Tak po prostu: 
      zostawiają cię i nigdy więcej już ich nie spotykasz. Obejrzała się; Gentry 
      chodził tam i z powrotem przed swoimi książkami, przesuwając palcem po 
      grzbietach, jakby szukał jakiejś specjalnej. Nosze przykrył kocem. 

      Wyszła wtedy. Nie dowie się już, czy Gentry znalazł tę swoją specjalną 
      książkę, czy nie, ale tak to bywa. Zeszła po linie sama; nie było to takie 
      łatwe, jak się jej zdawało, kiedy patrzyła na Molly i Ślizga. Zwłaszcza 
      dla kogoś, kto czuł się tak jak ona. Była bliska omdlenia, ręce i nogi 
      jakoś nie chciały porządnie działać, więc musiała się ciągle koncentrować, 
      żeby je zmusić do ruchu. A nos i gardło puchły jej od środka. Dlatego nie 
      zauważyła tego czarnego gościa. Dopiero na samym dole. 

      Stał tam i przyglądał się temu pająkowi, który już znieruchomiał. Podniósł 
      głowę, kiedy zgrzytnęła obcasem o stalową platformę. Kiedy ją zobaczył, 
      dostrzegła dziwny smutek na jego twarzy - smutek, który zaraz zniknął. 
      Gość wspiął się po metalowych stopniach, wolno i swobodnie. A kiedy się 
      zbliżył, zaczęła się zastanawiać, czy naprawdę jest czarny. Nie tylko w 
      sensie koloru - to się na pewno zgadzało; jednak było coś w kształcie 
      nagiej czaszki, nachyleniach powierzchni twarzy... Nie przypominał nikogo, 
      kogo w życiu widziała. Był wysoki, bardzo wysoki. Nosił długi czarny 
      płaszcz ze skóry tak cienkiej, że opadała niby jedwab. 

      - Dzień dobry, panienko - powiedział, stając przed nią.Uniósł jej brodę, 
      tak że spoglądała prosto w jego nakrapiane złotymi plamkami oczy barwy 
      agatu; takich oczu nie miał nikt na świecie. Długie palce, tak delikatne 
      na jej brodzie... 

      - Panienko - powtórzył. - De masz lat? 

      - Szesnaście... 

      - Potrzebna ci nowa fryzura - oświadczył, a jego głos zabrzmiał dziwnie 
      poważnie. 

      - Angie jest na górze - wyjaśniła, kiedy odzyskała głos. Wskazała palcem. 
      - Ona... 

      - Pst. 

      Usłyszała metaliczny stukot w głębi starego budynku, potem zawarczał 
      silnik. Poduszkowiec, pomyślała. Ten, którym wjechała tu Molly. 

      Czarny facet uniósł brwi, tyle że nie miał brwi. 

      - Przyjaciele? - zapytał. Opuścił dłoń. 

      Kiwnęła głową. 

      - To wystarczy - uznał i wziął ją za rękę. 

      Pomógł jej zejść po schodach. Na dole, wciąż trzymając jej dłoń, 
      poprowadził ją dookoła wraku pomostu. Leżał tam ktoś martwy: plamy 
      panterki i taki głośnik, jakich używają gliny. 

      - Swift - wykrzyknął czarny facet w szeroką, pustą przestrzeń między 
      kratami okien bez szyb, czarnymi liniami na tle białego nieba zimowego 
      poranka. - Rusz się i chodź tutaj. Znalazłem ją. 

      - Ale ja nie jestem... 

      I tam, gdzie szerokie wrota stały otworem, na tle nieba, śniegu i rdzy 
      zobaczyła idący garnitur. Miał rozpięty płaszcz, a krawat powiewał mu na 
      wietrze. Poduszkowiec Molly wyminął go, a on nawet nie spojrzał, ponieważ 
      patrzył na Monę. 

      - Nie jestem Angie - zawołała niepewna, czy powinna mu opowiedzieć, co 
      widziała: Angie i tego młodego gościa razem, na małym ekranie, tuż przed 
      jego zgaśnięciem. 

      - Wiem - odparł czarny facet. - Ale to w tobie rośnie. 

      Uniesienie. Zbliża się uniesienie. 




      43
      Sędzia


      Kobieta doprowadziła ich do poduszkowca zaparkowanego wewnątrz Fabryki, 
      jeśli można nazwać parkowaniem to, że miał przednią część rozbitą o 
      betonowe łożysko obrabiarki. To był biały wóz transportowy z napisem 
      CATHODE CATHAY na tylnych drzwiach. 

      Ślizg zastanawiał się, kiedy udało jej się tu wjechać, tak że on nic nie 
      słyszał. Może kiedy Bobby Graf wykonywał ten swój numer ze sterowcem. Alef 
      był ciężki - jakby dźwigał blok niewielkiego silnika. Nie chciał patrzeć 
      na Wiedźmę, bo miała krew na ostrzach, a przecież nie po to ją zbudował. 
      Wokół leżało kilka ciał albo ich części. Na nie też nie patrzył. 

      Spojrzał w dół, na blok biosoftu z akumulatorem. Zastanowił się, czy 
      wszystko wciąż tam jest: szary dom, Meksyk i oczy 3Jane. 

      - Zaczekajcie - odezwała się kobieta. 

      Mijali właśnie rampę prowadzącą do hali, gdzie trzymał swoje maszyny; 
      Sędzia jeszcze tam był i Trupożerca... 

      Nadal trzymała w ręku pistolet. Ślizg położył Cherry dłoń na ramieniu. 

      - Kazała zaczekać. 

      - To, co widziałam w nocy - powiedziała kobieta. - Jednoręki robot. On 
      działa? 

      - Tak... 

      - Silny jest? Poniesie ładunek? Po nierównym terenie? 

      - Tak. 

      - Weź go. 

      - Co? 

      - Załaduj go do poduszkowca. Już. Ruszaj się. 

      Cherry przylgnęła do niego, wciąż słaba po tym, co zaaplikowała jej ta 
      dziewczyna. 

      - Ty... - Molly wskazała pistoletem. - Do kabiny. 

      - Idź - powiedział Ślizg. 

      Postawił alef na ziemi i wszedł po rampie do pomieszczenia, gdzie w mroku 
      czekał Sędzia. Ramię leżało obok na brezencie, tak jak Ślizg je zostawił. 
      Teraz już go nie naprawi i piła nie będzie działać jak należy. Na 
      zakurzonej metalowej półce leżał sterownik. Podniósł go i uruchomił 
      Sędziego; brązowa skorupa drgnęła lekko. 

      Przesunął Sędziego do przodu, na rampę. Szerokie stopy tupały głośno, żyra 
      kompensowały nachylenie, równoważyły brak ramienia. Kobieta otworzyła już 
      drzwi ładunkowe poduszkowca i Ślizg poprowadził Sędziego wprost do niej. 
      Cofnęła się trochę, kiedy wyrósł nad nią robot; lustra odbijały polerowaną 
      rdzę. Ślizg podszedł za Sędzią i zaczął oceniać wymiary, szukać sposobu, 
      żeby go załadować. To wszystko nie miało sensu, ale przynajmniej zdawało 
      się, że kobieta ma jakiś pomysł i wie, co robi. Wszystko byłoby lepsze niż 
      tkwienie w pobliżu Fabryki pełnej zwłok. Pomyślał o Gentrym na poddaszu, w 
      towarzystwie książek i tamtych ciał. Przyszły tam dwie dziewczyny i obie 
      wyglądały jak Angie Mitchell. A teraz jedna z nich nie żyje, nie wiadomo 
      jak ani dlaczego, a drugiej kobieta z pistoletem kazała czekać. 

      - Szybciej, szybciej, musimy zapakować ten piekielny złom i jechać... 

      Zdołał w końcu upchnąć Sędziego z tyłu poduszkowca, bokiem i z ugiętymi 
      nogami. Zatrzasnął drzwi, przebiegł do przodu i wsiadł od strony pasażera. 
      Alef stał między przednimi siedzeniami. Cherry zwinęła się z tyłu pod 
      wielką pomarańczową kurtką z logo Sense/Netu na rękawie. Drżała. 

      Kobieta uruchomiła turbinę, nadęła fartuch. Ślizg bał się, że mogą się 
      zawiesić na tym betonie, ale kiedy cofnęła, zdarła tylko pas chromu i byli 
      wolni. Odwróciła poduszkowiec i pomknęli do bramy. 

      Po drodze minęli faceta w garniturze, z krawatem i w tweedowym płaszczu. 
      Zdawało się, że ich nie widzi. 

      - Kto to był? 

      Wzruszyła ramionami. 




      - Chcesz ten poduszkowiec? - zapytała. 

      Byli może z dziesięć kilosów od Fabryki i ani razu się nie obejrzał. 

      - Ukradłaś go? 

      - Pewno. 

      - To spasuję. 

      - Tak? 

      - Odsiedziałem swoje za kradzież samochodów. 

      - A jak tam twoja dziewczyna? 

      - Śpi. To nie jest moja dziewczyna. 

      - Nie? 

      - Mogę zapytać, kim jesteś? 

      - Jestem kobietą interesów. 

      - Jakich interesów? 

      - Trudno powiedzieć. 

      Niebo nad Samotnią było białe i jasne. 

      - Po to przyjechałaś? - Stuknął w alef. 

      - Mniej więcej. 

      - I co teraz? 

      - Zawarłam układ. Doprowadziłam Mitchell do tej skrzynki. 

      - To była ona? Ta, która upadła? 

      - Tak, to była ona. 

      - Ale ona umarła... 

      - Można umrzeć i umrzeć. 

      - Jak 3Jane? 

      Poruszyła głową, jakby na niego spojrzała. 

      - Co o tym wiesz? 

      - Widziałem ją. Raz. W tym. 

      - No cóż, nadal tam jest. Ale Angie również. 

      - I Bobby. 

      - Newmark? Tak. 

      - I co teraz z tym zrobisz? 

      - Ty zbudowałeś te maszyny, tak? Tę z tyłu i resztę? 

      Ślizg zerknął przez ramię na Sędziego pochylonego w przedziale ładunkowym 
      poduszkowca: jak wielka rdzawa lalka bez głowy. 

      - Tak. 

      - Znaczy, radzisz sobie z narzędziami. 

      - Chyba tak. 

      - Dobra. Mam dla ciebie robotę. - Zwolniła i zatrzymała się przy 
      poszarpanym grzbiecie zasypanego śniegiem złomu. - Gdzieś tu powinien być 
      zestaw awaryjny. Znajdź go, wejdź na dach, ściągnij baterie słoneczne i 
      kawałek kabla. Potem umocujesz baterie, żeby ładowały akumulator tego 
      draństwa. Dasz sobie radę? 

      - Prawdopodobnie. Dlaczego? 

      Oparła się na fotelu i Ślizg spostrzegł, że jest starsza, niż mu się 
      wydawało. I zmęczona. 

      - Jest tam teraz Mitchell. Chcą, żeby miała trochę czasu. To wszystko... 

      - Oni? 

      - Nie wiem. Coś. Z czymkolwiek się dogadałam. Jak myślisz, ile wytrzyma 
      akumulator, jeśli baterie słoneczne będą działać? 

      - Parę miesięcy. Może rok. 

      - Dobra. Ukryję to gdzieś, gdzie będą miały dość słońca. 

      - A co się stanie, jeśli odetniesz zasilanie? 

      Wyciągnęła rękę i czubkiem palca wskazującego przesunęła po cienkim kablu 
      łączącym alef z akumulatorem. W świetle poranka Ślizg zobaczył jej 
      paznokcie; wyglądały na sztuczne. 

      - Hej, 3Jane - powiedziała, trzymając palec nad kablem. - Mam cię. 

      Potem dłoń zacisnęła się w pięść i otworzyła, jakby coś wypuszczała. 




      Cherry chciała opowiedzieć Ślizgowi o wszystkim, co będą robić, kiedy już 
      dotrą do Cleveland. Właśnie srebrną taśmą mocował do piersi Sędziego dwie 
      płaskie baterie. Szary alef tkwił już w taśmowej uprzęży na plecach 
      robota. Cherry mówiła, że wie, gdzie może mu załatwić pracę przy 
      naprawianiu automatów w salonie. 

      Kiedy skończył, wręczył kobiecie panel sterujący. 

      - Poczekamy tu na ciebie. 

      - Nie - odparła. - Jedźcie do Cleveland. Cherry ci przecież mówiła. 

      - A co z tobą? 

      - Ja pójdę na spacer. 

      - Chcesz tu zamarznąć? A może umrzeć z głodu? 

      - Chcę raz dla odmiany być sobą. - Wypróbowała przełączniki. Sędzia 
      zadygotał, zrobił krok naprzód, potem następny. 

      - Powodzenia w Cleveland. 

      Patrzyli, jak idzie przez Samotnię, a Sędzia człapie obok. Odwróciła się 
      jeszcze. 

      - Hej, Cherry! - krzyknęła. - Zmuś tego faceta, żeby się wykąpał! 

      Cherry pomachała jej; zadzwoniły zamki jej skórzanych kurtek. 




      44
      Czerwona skóra


      Petal powiedział, że jej walizki czekają w jaguarze. 

      - Na pewno nie chcesz wracać na Notting Hill - stwierdził. 

      - Zorganizowałem ci coś w Camden Town. 

      - Petal - rzekła. - Muszę wiedzieć, co się stało z Sally. 

      Uruchomił silnik. 

      - Swain ją szantażował. Zmuszał do porwania... 

      - Aha. No dobrze - przerwał. - Rozumiem. Na twoim miejscu nie martwiłbym 
      się o nią. 

      - Ale ja się martwię. 

      - Sally, krótko mówiąc, zdołała wyplątać się z tej drobnej sprawy. Jak 
      również, co stwierdzili pewni nasi przyjaciele na urzędowych stanowiskach, 
      zdołała sprawić, że wszystkie jej akta najwyraźniej wyparowały. Z 
      wyjątkiem pakietu kontrolnego niemieckiego kasyna. A jeśli cokolwiek się 
      przydarzyło Angeli Mitchell, Sense/Netvnie ogłosił tego publicznie. 
      Wszystko to zostało już zakończone. 

      - Czy zobaczę ją znowu? 

      - Byle nie w mojej parafii. Proszę. 

      Ruszyli spod krawężnika. 

      - Petal - odezwała się znowu, gdy jechali ulicami Londynu. 

      - Ojciec powiedział mi, że Swain... 

      - Dureń. Przeklęty dureń. Wolałbym o tym nie mówić. 

      - Przepraszam. 

      Ogrzewanie działało. W jaguarze było ciepło, a Kumiko czuła ogromne 
      zmęczenie. Oparła się o czerwoną skórę i przymknęła oczy. Spotkanie z 
      3Jane w jakiś sposób uwolniło ją od wstydu, a odpowiedź ojca od gniewu. 
      Teraz dostrzegała również okrucieństwo matki. A pewnego dnia wszystko 
      powinno być wybaczone, pomyślała. I zasnęła w drodze do miejsca zwanego 
      Camden Town. 




      45
      A dalej gładki kamień


      Wprowadzili się i zamieszkali w tym domu: w murach z szarego kamienia, pod 
      dachem krytym dachówką, w porze wczesnego lata. Tereny wokół są jasne i 
      barwne, chociaż wysoka trawa nie rośnie, a dzikie kwiaty nie więdną. 

      Za domem są przybudówki, nie otwierane i nie zbadane. A dalej pole, gdzie 
      walczą z wiatrem uwiązane szybowce. 

      Kiedyś, gdy spacerowała samotnie między dębami na skraju pola, zobaczyła 
      trójkę obcych, dosiadających czegoś w przybliżeniu przypominającego konia. 
      Konie wymarły; ich gatunek przestał istnieć na wiele lat przed urodzeniem 
      Angie. W siodle siedziała smukła postać odziana w tweedy: chłopiec 
      wyglądający na koniuszego z jakiegoś starego obrazu. Przed nim okrakiem 
      dosiadała niby konia młoda dziewczyna. Japonka, za nim siedział blady, 
      wybrylantynowany człowieczek w szarym garniturze; nad brązowymi butami 
      widać było różowe skarpety i białą skórę. Czy dziewczyna zauważyła ją, 
      odpowiedziała spojrzeniem? 

      Zapomniała powiedzieć o tym Bobby'emu. 

      Najczęściej odwiedzający ich goście przybywają w snach przedświtu, chociaż 
      raz podobny do kobolda wyszczerzony człowieczek zaanonsował się, waląc 
      uparcie w ciężkie dębowe drzwi. A kiedy zbiegła otworzyć, zażądał widzenia 
      "z tym małym gówniarzem Newmarkiem". Bobby przedstawił go jako Finna i 
      wydawał się zachwycony jego wizytą. Wytarta marynarka Finna emanowała 
      złożony zapach stęchłego dymu, starego lutu i marynowanych śledzi. Bobby 
      wyjaśnił, że Finn zawsze jest mile widziany. 

      - To zresztą bez znaczenia. Nie ma sposobu, żeby go zatrzymać, jeśli już 
      zechce wejść do środka. 

      3Jane zjawia się także - jedna z gości przedświtu. Jej obecność jest 
      smutna i niepewna. Bobby prawie sobie nie uświadamia jej odwiedzin, ale 
      Angie, posiadaczka tak wielu jej wspomnień, mocniej reaguje na tę 
      szczególną mieszankę tęsknoty, zazdrości, frustracji i gniewu. Angie z 
      czasem zaczęła rozumieć motywację 3Jane i wybacza jej... Choć co 
      właściwie, zastanawia się, wędrując za dnia wśród dębów, ma do wybaczenia? 


      Ale sny o 3Jane czasami nużą Angie. Woli inne, szczególnie te o jej młodej 
      protegowanej. Przychodzą często, kiedy wydymają się koronkowe firanki i 
      śpiewają pierwsze ptaki. Przytula się wtedy do Bobby'ego, zamyka oczy, 
      formuje w myślach imię Ciągłość i czeka na małe jaskrawe obrazy. 

      Widzi, że zabrali dziewczynę do kliniki na Jamajce, żeby wyleczyć ją z 
      uzależnienia od prymitywnych stymulantów. Z metabolizmem precyzyjnie 
      dostrojonym przez armię cierpliwych medyków Sense/Netu, opuściła szpital, 
      promieniejąc zdrowiem. Kiedy Piper Hill fachowo zmodulowała już jej aparat 
      sensoryczny, jej pierwsze stymy są przyjmowane z bezprecedensowym 
      entuzjazmem. Publiczność jest oczarowana świeżością, wigorem, cudownie 
      pomysłowym sposobem odbioru wspaniałego życia - jak gdyby odkrywała je po 
      raz pierwszy. 

      Mroczny cień przemyka niekiedy po dalekim ekranie, jednak tylko na moment: 
      Robin Lanier został znaleziony, uduszony i zamarznięty na zboczu górskiej 
      fasady New Suzuki Envoya. I Angie, i Ciągłość wiedzą, czyje długie ręce 
      zadławiły go i porzuciły w tym miejscu. 

      Ale wciąż umyka jej pewna sprawa, pewien szczególny element łamigłówki 
      będącej historią. 

      Na granicy cienia dębu, pod stalowym i łososiowym zachodem słońca, w tej 
      Francji, która nie jest Francją, pyta Bobby'ego o odpowiedź na to ostatnie 
      pytanie. 




      O północy czekali na podjeździe, ponieważ Bobby obiecał jej odpowiedź. 

      Kiedy zegar w domu wybił dwunastą, usłyszała szum opon na żwirze. Samochód 
      był długi, szary i niski. 

      Za kierownicą siedział Finn. 

      Bobby otworzył drzwiczki i pomógł jej wsiąść. 

      Na tylnym siedzieniu czekał już młody człowiek, którego pamiętała z tego 
      spotkania z niemożliwym koniem i trójką nie dobranych jeźdźców. Uśmiechnął 
      się do niej, ale milczał. 

      - To jest Colin - przedstawił go Bobby, siadając obok niej. 

      - Finna już znasz. 

      - Nie domyśliła się, co? - zapytał Finn i wrzucił bieg. 

      - Nie - odparł Bobby. - Chyba nie. 

      Młody człowiek imieniem Colin wciąż się do niej uśmiechał. 

      - Alef jest aproksymacją matrycy - powiedział. - Rodzajem modelu 
      cyberprzestrzeni... 

      - Tak, wiem. - Zwróciła się do Bobby'ego. - I co? Obiecałeś mi wyjaśnić, 
      dlaczego nastąpiła zmiana. Kiedy Się Zmieniło. Finn zaśmiał się - 
      dziwaczny odgłos. 

      - Nie ma "dlaczego", moja droga. Raczej "co". Pamiętasz, Brigitte 
      powiedziała ci kiedyś, że jest jeszcze inna. Tak? No więc właśnie to jest 
      "co", a "co" jest także "dlaczego". 

      - Pamiętam. Powiedziała, że kiedy matryca wreszcie poznała samą siebie, 
      była też inna. 

      - Tam właśnie dzisiaj jedziemy - zaczął Bobby i objął ją ramieniem. - To 
      niedaleko, ale... 

      - Inaczej - dokończył Finn. - To naprawdę inaczej. 

      - Ale co to jest? 

      - Widzisz... - wtrącił Colin, odgarniając z czoła grzywkę gestem 
      przypominającym chłopca w jakiejś starej sztuce. - Kiedy matryca osiągnęła 
      świadomość, równocześnie zdała sobie sprawę z istnienia innej matrycy, 
      innej świadomości. 

      - Nie rozumiem - wyznała. - Jeśli cyberprzestrzeń jest całkowitą sumą 
      danych ludzkich systemów... 

      - No tak - zgodził się Finn, skręcając w długą, prostą, ciemną drogę. - 
      Ale nikt tu nie mówi o ludzkich, nie? 

      - Ta druga była gdzie indziej - wyjaśnił Bobby. 

      - Centauri - dodał Colin. 

      Czyżby sobie z niej kpili? Czy to jakiś żart Bobby'ego? 

      - Trochę ciężko wytłumaczyć, dlaczego po spotkaniu tej drugiej matryca 
      rozpadła się w te wszystkie hoodoo i inne gówno - powiedział Finn. - Ale 
      kiedy tam dojedziemy, to mniej więcej zrozumiesz, o co poszło... 

      - Ja uważam - oświadczył Colin - że w ten sposób jest to o wiele bardziej 
      zabawne... 

      - Nie oszukujecie mnie? 

      - Będziemy tam za nowojorską minutę - zapewnił Finn. - Nie bujam. 






skan & format : wydafca
