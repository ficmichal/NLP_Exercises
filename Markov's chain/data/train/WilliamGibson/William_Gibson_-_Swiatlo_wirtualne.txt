William Gibson - Światło wirtualne



WILLIAM GIBSON
ŚWIATŁO WIRTUALNE
(Virtual Light)

Przełożył Piotr W. Cholewa 





      1. Lśniące ciała olbrzymów | 2. Krążąc Gunheadem | 3. Niemiłe przyjęcie | 
      4. Miejsca pracy | 5. Senne zmory | 6. Most | 7. Chciałbym, żeby dobrze ci 
      poszło | 8. Nazajutrz | 9. Gdy zawodzi dyplomacja | 10. Taniec nowoczesny 
      | 11. Rozwożąc przesyłki | 12. Ruchy oka | 13. Wykręty | 14. Loveless | 
      15. W 1015 | 16. Sunflower | 17. "Pułapka" | 18. Kondensator | 19. 
      Superpiłka | 20. Wielka pustka | 21. "Dysydenci" | 22. Ble-ble-ble | 23. 
      Wziął i zrobił | 24. Pieśń środkowego przęsła | 25. Bez wioseł | 26. 
      Kolorowi | 27. Po burzy | 28. Van | 29. Nieczynne centrum handlowe | 30. 
      Karnawał dusz | 31. Po stronie kierowcy | 32. Fallonville | 33. Notebook | 
      34. Ucieczka z raju | 35. Republika Żądzy | 36. Notebook [2] | 37. Century 
      City | 38. Cudowna mila | 39. Święto szarego dnia | Podziękowania 





      Dla
      Gary'ego Gaetano Bandiery,
      wspaniałego faceta, naszego przyjaciela



      1
      Lśniące ciała olbrzymów


      Kurier przyciska czoło do warstw szkła, argonu, przeciwudarowego plastiku. 
      Patrzy na patrolowiec, jak polująca osa przecinający w oddali niebo nad 
      miastem, ze śmiercią podwieszoną pod odwłokiem w gładkim, czarnym kokonie. 


      Kilka godzin wcześniej na północne przedmieścia spadły rakiety; 
      siedemdziesiąt trzy ofiary, jeszcze nikt nie przyznał się do zamachu. 
      Tymczasem tutaj lustrzane zikkuraty przy Lazaro Cardenas błyskają jak 
      lśniące ciała olbrzymów, posyłając nocne salwy snów czekającym avenidas - 
      biznes jak zwykle, świat bez końca. Powietrze za oknem otacza każde źródło 
      światła słabą wątrobianą otoczką, niepostrzeżenie przechodzącą w brązowawą 
      poświatę. Drobne suche płatki brudnego śniegu, kłębiącego się nad 
      ściekami, osiadły na soczewkach nocy. 

      Zaniknąwszy oczy, zapada w cichy szum klimatyzatora. Wyobraża sobie, że 
      znajduje się w Tokio, a ten pokój jest w jakimś nowym skrzydle starego 
      hotelu "Imperial". Widzi się na ulicach Chiyoda-ku, pod cicho 
      wzdychającymi pociągami. Czerwone papierowe lampiony obramowują uliczkę. 

      Otwiera oczy. Mexico City wciąż tu jest. 

      Osiem pustych buteleczek, plastikowych miniaturek, stoi równym rzędem na 
      skraju stolika do kawy; japońska wódka "Come Back Salmon", o nazwie 
      bardziej drażniącej niż pozostawiany przez nią smak. Na ekranie nad 
      konsolą czekają na niego pticzki, zastygłe kremowe ciała. Kiedy podnosi 
      pilota zdalnego sterowania, wydatne kości policzkowe kobiet zakrzywiają 
      się w przestrzeni za jego oczami. Ich młodzi kochankowie, jak zawsze, 
      biorą je od tyłu, noszą czarne skórzane rękawiczki. Słowiańskie rysy, 
      przywołujące fragmenty niechcianych wspomnień z dzieciństwa: smród 
      ścieków, stal łomocząca o stal pod rozkołysanym pociągiem, wysokie stare 
      sufity mieszkania z widokiem na skuty mrozem park. Dwadzieścia osiem 
      peryferyjnych ekranów otacza kopulujących z powagą Rosjan; na jednym 
      dostrzega postacie znoszone z czarnego od dymu pokładu azjatyckiego promu. 
      Otwiera kolejną buteleczkę. 

      Teraz pticzki, poruszając głowami jak tłokami dobrze naoliwionej maszyny, 
      obciągają swym aroganckim, egoistycznym kochankom. Ujęcia przypominają 
      lata świetności sowieckiej kinematografii socrealistycznej. Przesuwa 
      spojrzenie na prognozę pogody NHK. Front niskiego ciśnienia przechodzi nad 
      Kansas. Obok jakaś upiornie niema, islamska stacja w nieskończoność 
      powtarza imię Boga kaligraficznym pismem opartym na grafice fraktali. 

      Pije wódkę. Ogląda telewizję. 




      Po północy, na skrzyżowaniu Liverpool i Florencia, spogląda na różową 
      strefę z tylnego siedzenia białej łady, chroniąc twarz nanoporowym 
      szwedzkim respiratorem, który drażni mu świeżo ogolony podbródek. Każdy 
      mijający go ma zamaskowaną twarz, wargi i nozdrza ukryte pod filtrami. 
      Niektóre, z okazji Dnia Zmarłych, przypominają srebrno-paciorkowate 
      szczęki szczerzących zęby czaszek. Jakąkolwiek przyjmują formę, wszyscy 
      ich wytwórcy wygłaszają te same wątpliwe i kłamliwe zapewnienia o 
      zabezpieczeniu przed wiroidami. Chciał uciec przed rutyną, może znaleźć 
      coś pięknego lub interesującego, ale tutaj są tylko zamaskowane twarze, 
      jego strach i światła. 

      Z Avenida Chapultepec powoli wyjeżdża stary amerykański samochód, 
      wykasłując kłęby tlenku węgla spod naderwanego zderzaka. Cały jest pokryty 
      żywicą barwy coli i kawałeczkami potłuczonych luster; widać tylko przednią 
      szybę, czarną i szklistą, nieprzejrzystą jak plama atramentu, 
      przypominającą mu śmiercionośny kokon patrolowca. Czuje narastający 
      strach, bezsensowny, nieuzasadniony, jaki budzi w nim ten jarmarczny duch 
      cadiiiaca, tego spalającego ropę zabytku w widmowej szacie barwy 
      przydymionego srebra. Dlaczego pozwalają mu zanieczyszczać i tak już 
      brudne powietrze? I kto tam siedzi w środku, za tą czarną szybą? Drżąc, 
      obserwuje przejeżdżający pojazd. 

      - Ten wóz... 

      Stwierdza, że odruchowo pochyla się i zwraca do kierowcy o mocnym karku i 
      wielkich uszach, przedziwnie kojarzących się z reprodukcjami zabytkowych 
      naczyń reklamowanych na jednym z kanałów hotelowej telewizji. 

      - El coche - mówi kierowca bez maski, odwracając się, jakby dopiero teraz 
      dostrzegł kuriera. Ten widzi, jak pokryty lustrami cadiiiac rozbłyska raz, 
      na krótko - odbitym rubinem lasera nocnego klubu - i znika. 

      Kierowca patrzy z uwagą. Kurier każe mu wracać do hotelu. 




      Budzi się ze snu pełnego metalicznych głosów rozbrzmiewających w 
      wyniosłych halach jakiegoś europejskiego lotniska, odległych postaci 
      dostrzeżonych podczas odprawiania niemych rytuałów odlotu. 

      Ciemność. Syk klimatyzatora. Miękkość bawełnianej pościeli. Telefon pod 
      poduszką. Odgłosy ulicznego ruchu stłumione przez wypełnione gazem okna. 
      Opuszcza go całe napięcie i strach. Przypomina sobie o barze w atrium. 
      Muzyka. Twarze. Ma poczucie wewnętrznego ukojenia, niezwykle rzadkiego 
      stanu równowagi. Tylko tyle może zaznać spokoju. 

      Och, tak, okulary są tutaj, obok telefonu. Wyjmuje je i otwiera oprawkę, z 
      przyjemnością obarczoną poczuciem winy, której nie może pozbyć się od 
      Pragi. Kochają od blisko dziesięciu lat, chociaż nie myśli o tym w taki 
      sposób. Jednak nigdy nie kupił innego software'u i czarna plastikowa 
      oprawka straciła połysk. Numer na kasecie jest już nieczytelny, wytarty do 
      białości dotykiem jego rąk. Tyle pokoi takich jak ten. Od dawna wolał 
      cieszyć się nią w ciszy. Nie używał ryczących mokrosłuchawek. Nauczył się 
      podkładać własny tekst, szepcząc do niej, pospieszając przez nieporadne 
      nazwy i oblane światłem księżyca wyżyny czegoś, co nie jest Hollywood ani 
      Rio, lecz jakąś nieostrą cyfrową ekstrapolacją obu. 

      Ona czeka na niego, zawsze, w białym domku przy drodze biegnącej kanionem. 
      Świece. Wino. Czarna suknia z dżetami kontrastuje z idealnie białą skórą, 
      udo opięte gładko i ściśle jak brzuch węża. 

      Daleko, pod bawełnianą pościelą, jego ręce zaczynają się poruszać. 
      Później, gdy zapada w sen zupełnie innej jakości, telefon pod jego 
      poduszką odgrywa cichą i krótką melodyjkę. 

      - Tak? 

      - Potwierdzam rezerwację na lot do San Francisco - mówi ktoś, kobieta lub 
      maszyna. Naciska klawisz, zapisując numer lotu, mówi dobranoc i zamyka 
      oczy przed upartym światłem sączącym się przez czarne bariery zasłon. 

      Obejmują go jej białe ramiona. Wieczna jasnowłosa. Zasypia. 




      2
      Krążąc Gunheadem


      Pojazdy IntenSecure pucowano co trzy zmiany. Robiono to w tej wielkiej 
      myjni samochodowej niedaleko Colby; dwadzieścia warstw ręcznie wcieranej 
      "Wet Honey Sienna" sprawiało, że wyglądały jak nowe. 

      Tego listopadowego wieczoru, gdy Republika Żądzy zakończyła jego karierę w 
      zbrojnej ochronie, Berry Rydell przybył tam trochę wcześniej. Lubił 
      unoszący się w środku zapach. To ten różowy preparat, który dodawali do 
      wody, żeby zmyć warstwę kurzu; ta woń przypominała mu letnią pracę w 
      Knoxville, przed ostatnim rokiem nauki w szkole. Wykańczali luksusowe 
      apartamenty w skorupie wielkiego starego budynku Safeway przy Jefferson 
      Davis. Architekci chcieli, żeby betonowe ściany wyglądały w pewien 
      szczególny sposób; by miały szarą barwę, lecz ze śladami starej, różowej 
      farby w pęknięciach i wgłębieniach. Byli z Memphis i nosili czarne 
      garnitury oraz białe, bawełniane koszule. Te koszule najwidoczniej 
      kosztowały więcej niż garnitury, albo przynajmniej tyle samo, a oni nigdy 
      nie nosili krawatów ani nie rozpinali guzików pod szyją. Rydell uznał, że 
      właśnie tak ubierają się architekci; teraz mieszkał w LA i przekonał się, 
      że miał rację. Podsłuchał, jak jeden z nich wyjaśniał brygadziście, że to, 
      co robili, jest: "ukazaniem integralności przejścia materiału przez czas". 
      Uznał, że to prawdopodobnie bzdura, ale spodobało mu się brzmienie tych 
      słów. 

      W rzeczywistości praca polegała na zdejmowaniu nadmiaru tej gównianej 
      starej farby z wielu tysięcy metrów kwadratowych równie gównianego betonu 
      za pomocą oscylującej dyszy umieszczonej na końcu długiej rękojeści z 
      nierdzewnej stali. Jeśli brygadzista nie patrzył, mogłeś wycelować w 
      innego chłopaka, puścić koguci ogon kłującej tęczy i zmyć mu z twarzy krem 
      z filtrem. Rydell i jego koledzy nosili australijskie kombinezony o 
      zdecydowanych barwach, więc było widać, gdzie trafiasz. Jednak musiałeś 
      dobrze ocenić odległość, bo z bliska strumień cieczy mógł zedrzeć chrom ze 
      zderzaka. Rydell i Buddy Crigger zostali w końcu za to wylani, a wtedy 
      przeszli przez Jeff Davis do piwiarni i Rydell spędził noc z dziewczyną z 
      Key West - wtedy po raz pierwszy spał z kobietą. 

      Teraz był w Los Angeles, jadąc sześciokołowym hotspurem hussarem pokrytym 
      dwudziestoma warstwami ręcznie polerowanego lakieru. Hussar był 
      opancerzonym land roverem, który mógł wyciągnąć sto czterdzieści na 
      prostej, gdybyś znalazł wolny odcinek i zdążył przyspieszyć. Hernandez, 
      dowódca jego zmiany, mówił, że Anglikom nie należy powierzać konstruowania 
      niczego bardziej skomplikowanego od kapelusza, o ile ma to działać w razie 
      potrzeby; twierdził, że IntenSecure powinna kupować wozy izraelskie lub 
      przynajmniej brazylijskie, a poza tym, czy do zaprojektowania wozu 
      bojowego potrzeba Ralpha Laurena? 

      Rydell nie potrafił na to odpowiedzieć, ale te liczne warstwy farby były 
      zdecydowanym przeciągiem. Podejrzewał, że miały kojarzyć się ludziom z 
      wielkimi brązowymi ciężarówkami United Parcel, a jednocześnie wyglądać jak 
      coś, co widuje się w kościele episkopalnym. Nie rzucające się w oczy logo 
      firmy. Powściągliwe. 

      Ludzie pracujący w myjni byli przeważnie emigrantami z Mon- golii, którzy 
      jako nowo przybyli nie znaleźli lepszej pracy. Pracując, podśpiewywali 
      gardłowo, nie poruszając ustami, a on lubił tego słuchać. Nie miał 
      pojęcia, jak to robią; dźwięk przypominał odgłosy wydawane przez żaby 
      nadrzewne - dwie jednocześnie. Teraz przecierali rzędy chromowanych 
      wypukłości na burtach. Te wybrzuszenia miały podtrzymywać elektryczną 
      siatkę przeciw demonstrantom, i pokryto je chromem tylko dla fasonu. 
      Pojazdy w Knoxville również były zelektryfikowane, dodatkowo wyposażone w 
      system zraszania zapewniający wilgotność burt, a tym samym znacznie 
      silniejszy wstrząs. 

      - Podpisz tu - powiedział szef personelu, cichy czarny chłopak nazwiskiem 
      Andersen. Był studentem medycyny - w dzień - i zawsze wyglądał tak, jakby 
      nie spał przez dwie ostatnie noce. 

      Rydell wziął notatnik oraz pióro świetlne i złożył podpis. Andersen 
      wręczył mu kluczyki. 

      - Powinieneś trochę odpocząć - rzekł Rydell. Andersen uśmiechnął się 
      słabo. Rydell podszedł do Gunheada, wyłączając alarm. Ktoś napisał w 
      środku - Gunhead - zielonym pisakiem na panelu nad przednią szybą. Nazwa 
      przyjęła się, głównie dlatego, że podobała się Sublettowi. Sublett był 
      Teksańczykiem, uchodźcą z jakiegoś upiornego obozowiska przyczep 
      kempingowych zajmowanych przez wideosektę. Mówił, że jego matka szykowała 
      się, by sprzedać jego tyłek kościołowi - cokolwiek miało to oznaczać. 
      Sublett nie palił się, żeby o tym mówić, ale Rydell doszedł do wniosku, że 
      ci ludzie uznali wideo za ulubiony środek przekazu Pana, a ekran za rodzaj 
      wiecznie gorejącego krzewu. 

      - On jest w szcze-gółach - powiedział kiedyś Sublett. - Trzeba go tylko 
      dobrze poszukać. 

      Jakąkolwiek formę przybierała ta wiara, Sublett niewątpliwie obejrzał 
      więcej programów telewizyjnych niż ktokolwiek ze znanych Rydellowi osób, 
      głównie starych filmów na kanałach nie nadających niczego innego. Sublett 
      powiedział, że Gunhead to nazwa automatycznego pojazdu opancerzonego w 
      japońskim filmie o potworach. Hernandez uważał, że Sublett sam wypisał tę 
      nazwę. Sublett zaprzeczał. Hernandez kazał zetrzeć napis. Sublett 
      zignorował polecenie. Napis pozostał, ale Rydell wiedział, że Sublett jest 
      zbyt wielkim legalistą, aby popełnić taki akt wandalizmu, a poza tym 
      atrament pisaka mógł go zabić. 

      Sublett miał paskudną alergię. Był uczulony na rozmaite środki czyszczące 
      i rozpuszczalniki, dlatego nigdy nie odwiedzał myjni samochodowej. Alergia 
      wywoływała również światłowstręt, więc musiał chronić oczy tymi 
      lustrzanymi szkłami kontaktowymi. One, razem z czarnym mundurem 
      IntenSecure i włosami jasnoblond, nadawały mu wygląd jakiegoś klanera albo 
      nazistowskiego robota. Mogło to skomplikować sprawy w sklepach na Sunset, 
      powiedzmy o trzeciej nad ranem, kiedy chciał tylko kupić wodę mineralną i 
      colę. Jednak Rydell zawsze chętnie widział go na swojej zmianie, ponieważ 
      facet był zdecydowanie najmniej skłonnym do przemocy najemnym gliniarzem, 
      jakiego znał. I chyba nawet nie był stuknięty. Rydell uważał to za dwie 
      zdecydowane zalety. Jak chętnie przypominał Hernandez, w SoCal ostrzejsze 
      przepisy regulowały nawet to, kto może i nie może być fryzjerem. 

      Podobnie jak Rydell, wielu członków personelu IntenSecure było dawnymi 
      policjantami, niektórzy nawet służyli kiedyś w Los Angeles, a jeśli ich 
      stosunek do przepisów firmy, zakazujących noszenia prywatnej broni, uznać 
      za znaczącą wskazówkę, to u jego współpracowników można było znaleźć 
      wszystkie możliwe rodzaje uzbrojenia. W drzwiach pokoju dla personelu były 
      wykrywacze metali, więc Hernandez zazwyczaj miał pełną szufladę noży 
      sprężynowych, nunczaku, paralizatorów, kastetów, butów z ukrytym ostrzem i 
      wszystkiego, co wykryła bramka. Zupełnie jak w piątkowy ranek w szkole 
      średniej w South Miami. Hernandez wszystko oddawał po zmianie, lecz 
      ruszając na wezwanie, mieli radzić sobie jedynie glockami i miazgaczami. 

      Glocki były standardową bronią policyjną, liczącą co najmniej dwadzieścia 
      lat, której całą ciężarówkę IntenSecure zakupiła od policji przechodzącej 
      na amunicję bezłuskową. Zgodnie z przepisami glocki powinny tkwić w 
      plastikowych kaburach, a te należało przymocować taśmą samosczepną do 
      głównej konsoli pojazdu. W razie potrzeby odrywało się kaburę z pistoletem 
      od konsoli i przyczepiało do łaty naszytej na mundurze. Tylko po odebraniu 
      wezwania wolno było wysiąść z bronią z pojazdu. 

      Miazgacz nawet nie był bronią palną, przynajmniej w świetle prawa, jednak 
      dziesięciosekundową serią z niewielkiej odległości mógł zmasakrować twarz. 
      To izraelskie urządzenie do rozpraszania tłumu, działające na zasadzie 
      wiatrówki, wystrzeliwało małe sześciany z uzyskanej w wyniku recyklingu 
      gumy. Wyglądało jak rezultat niezbyt udanej fuzji między karabinkiem 
      szturmowym a przemysłową zszywarką, tyle że robiono je z jasnożółtego 
      plastiku. Po naciśnięciu spustu wysyłało strumień gumowych pocisków. Kiedy 
      nabrało się wprawy, można było ustrzelić przeciwnika ukrytego za węgłem: 
      wystarczyło odbić je od jakiejś twardej powierzchni. Taka seria z bliska 
      przecinała na pół arkusz sklejki, a na trzydzieści metrów pozostawiała na 
      ciele wielkie sińce. Zgodnie z teorią nie zawsze spotyka się uzbrojonych 
      przeciwników, a użycie miazgacza niosło mniejsze ryzyko uszkodzenia 
      subskrybenta lub jego własności. W razie napotkania uzbrojonego napastnika 
      pozostawał glock. Jednak przeciwnik prawdopodobnie używał bezłuskowej 
      amunicji i broni superautomatycznej - a to już nie było częścią teorii. 
      Tak samo jak to, że tak dobrze uzbrojony napastnik zazwyczaj bywa naćpany 
      pląsem, a więc zarówno nieludzko szybki, jak i patologicznie psychotyczny. 


      W Knoxville było mnóstwo pląsu i przez to Rydell został zawieszony w 
      obowiązkach. Wszedł do mieszkania, w którym mechanik Kenneth Turvey 
      przetrzymywał swoją przyjaciółkę z dwojgiem małych dzieci, domagając się 
      rozmowy z prezydentem. Turvey był biały, chudy, nie myty od miesiąca i 
      miał na piersi wytatuowaną "Ostatnią Wieczerzę". Tatuaż był całkiem 
      świeży; jeszcze nie zaczął się goić. Przez cienką warstewkę zasychającej 
      krwi Rydell zauważył, że Jezus nie ma twarzy. Tak samo jak wszyscy 
      apostołowie. 

      - Do diabła - powiedział Turvey na widok Rydella. - Chcę mówić tylko z 
      prezydentem. 

      Siedział ze skrzyżowanymi nogami, nagi, na kanapie przyjaciółki. Na 
      kolanach trzymał coś w rodzaju kawałka rury owiniętej taśmą izolacyjną. 

      - Próbujemy to załatwić - rzekł Rydell. - Przykro nam, że to trwa tak 
      długo, ale musimy uporać się z formalnościami. 

      - Niech to szlag - powiedział ze znużeniem Turvey - czy nikt nie rozumie, 
      że spełniam bożą misję? 

      Nie był zły, po prostu znużony i zniechęcony. Przez uchylone drzwi jedynej 
      w tym mieszkaniu sypialni Rydell widział jego przyjaciółkę. Leżała na 
      plecach, na podłodze i chyba miała złamaną nogę. Nie widział jej twarzy. 
      Kobieta nie ruszała się. Gdzie dzieci? 

      - Co tu masz? - zapytał Rydell, wskazując przedmiot na podołku Turyeya. 

      - To broń - odparł Turvey - i właśnie dlatego muszę porozmawiać z 
      prezydentem. 

      - Nigdy nie widziałem czegoś takiego - zaryzykował Rydell. 

      - Czym to strzela? 

      - Puszkami soku grejpfrutowego - rzekł Turvey. - Napełnionymi cementem. 

      - Nie żartujesz? 

      - Patrz - powiedział Turvey i podniósł rurę . Miała zamontowany zamek, 
      bardzo starannie wykończony, układ spustowy przypominający część 
      kombinerek oraz kilka elastycznych przewodów. Rydell zauważył, że te 
      ostatnie biegły do wielkiej butli z gazem, z rodzaju tych, których nie 
      ruszy się bez podnośnika, leżącej na podłodze obok kanapy. Klęcząc na 
      brudnym poliestrowym dywanie, patrzył na wylot zataczającej łuk rury. Była 
      dostatecznie szeroka, żeby włożyć w nią pięść. Zobaczył, jak Turvey 
      wycelował przez otwarte drzwi sypialni, w szafę. 

      - Turvey - usłyszał swój głos - gdzie te przeklęte dzieciaki? 

      Mechanik nacisnął dźwignię spustu i wybił w drzwiach szafy otwór wielkości 
      puszki soku grejpfrutowego. Dzieci były w środku. Na pewno wrzeszczały, 
      chociaż Rydell tego nie słyszał. Później prawnik Rydella argumentował, że 
      w tym momencie jego klient był nie tylko głuchy, ale w stanie sonicznie 
      wywołanej katalepsji. Wynalazek Turveya był zaledwie kilka decybeli 
      cichszy od granatów ogłuszających używanych przez SWAT. Jednak Rydell nie 
      pamiętał, tego. Nie pamiętał, jak strzelił Kennethowi Turveyowi w głowę 
      ani niczego, do chwili gdy obudził się w szpitalu. Była tam kobieta z 
      "Gliniarzy w opałach", ulubionego programu Rydella, ale powiedziała, że 
      nie może z nim porozmawiać, dopóki nie spotka się z jego agentem. Rydell 
      przyznał, że nie ma żadnego. Powiedziała, że wie o tym, ale trzeba 
      jakiegoś wezwać. 

      Rydell leżał, myśląc o tym, ile razy oglądali z ojcem "Gliniarzy w 
      opałach". 

      - O jakich opałach mówimy? - zapytał w końcu. 

      Kobieta tylko uśmiechnęła się. 

      - Wszelkich, jakie tylko przyjdą ci na myśl, Berry. 

      Zmrużył oczy. Była dość ładna. 

      - Jak się nazywasz? 

      - Karen Mendelsohn. 

      Nie wyglądała na mieszkankę Knoxville, a nawet Memphis. 

      - Jesteś z "Gliniarzy w opałach"? 

      - Tak. 

      - Co dla nich robisz? 

      - Jestem prawnikiem - odparła. Rydell nie przypominał sobie, żeby kiedyś 
      spotkał któregoś z nich, ale po tym wypadku poznał ich wielu. 




      Wyświetlacze Gunheada były niepozornymi prostokątami płynnych kryształów; 
      ożyły, gdy Rydell włożył kluczyk, wystukał kod bezpieczeństwa i sprawdził 
      działanie podstawowych systemów. Najbardziej lubił kamery pod tylnym 
      zderzakiem; dzięki nim naprawdę łatwo można było zaparkować - człowiek 
      widział, gdzie się cofa. Połączenie z Gwiazdą Śmierci nie działało, kiedy 
      byli w myjni, ponieważ ściany budynku zawierały zbyt wiele stali, ale 
      Sublett powinien utrzymywać kontakt przez mikrosłuchawki. W pokoju 
      personelu IntenSecure wisiał plakat przypominający, że nie jest to 
      oficjalna nazwa używana w firmie, ale i tak wszyscy nazywali ją Gwiazdą 
      Śmierci, nawet policjanci LAPD. Urzędowo brzmiało to: Geostacjonarny 
      Satelita Sił Porządkowych Południowej Kalifornii. 

      Obserwując ekrany konsoli, Rydell ostrożnie wycofał wóz z bu- dynku. 
      Bliźniacze ceramiczne silniki Gunheada były dostatecznie nowe, żeby nie 
      robić nadmiernego hałasu; słyszał pisk opon na mokrej betonowej podłodze. 
      Sublett czekał na zewnątrz, w jego srebrnych oczach odbijały się tylne 
      czerwone światła przejeżdżających wozów. Za nim zachodziło słońce, a barwy 
      nieba świadczyły o bogatszym niż zwykle koktajlu dodatkowych składników. 
      Cofnął się przed wyjeżdżającym pojazdem, unikając kontaktu z nawet 
      najmniejszą kropelką pryskającą spod kół. Rydell również uważał; nie 
      chciał znów taszczyć Teksańczyka do szpitala, gdyby Sublett znowu padł 
      ofiarą uczulenia. 

      Zaczekał, aż partner włoży parę jednorazowych rękawiczek. 

      - Cześć - powiedział Sublett, gramoląc się na fotel. Zamknął drzwi i 
      zaczął zdejmować rękawiczki, ostrożnie zwijając je do hermetycznie 
      zamykanego woreczka. 

      - Tylko niczego nie dotknij -rzekł Rydell, obserwując ostrożne ruchy 
      Subletta. 

      - Śmiej się do woli - odparł spokojnie Sublett. Wziął paczkę 
      przeciwalergicznej gumy do żucia i wyjął jedną z opakowania. - Jak tam 
      stary Gunhead? 

      Rydell przejrzał wyświetlacze i odrzekł z zadowoleniem: 

      - Całkiem nieźle. 

      - Mam nadzieję, że dziś wieczór nie otrzymamy wezwania z żadnego z tych 
      cholernych ukrytych domów. 

      Tak zwane ukryte domy zajmowały pierwsze miejsce na liście niepożądanych 
      wezwań Subletta. Mówił, że powietrze w nich jest toksyczne. Rydell uważał, 
      że to nonsens, ale miał dość sporów na ten temat. Ukryte domy były większe 
      od tych zwyczajnych oraz bardziej kosztowne i Rydell uważał, że 
      właściciele zapłaciliby każdą cenę, aby utrzymać w nich czyste powietrze. 
      Sublett twierdził, że każdy, kto buduje sobie taki dom jest paranoikiem i 
      zawsze trzyma szczelnie zamknięte okna, co uniemożliwia jakikolwiek ruch 
      powietrza, które z czasem ulega skażeniu. Jeżeli w Knoxville były jakieś 
      ukryte domy, to Rydell nic o nich nie wiedział. Uznał, że spotyka się je 
      tylko w Los Angeles. Sublett, który pracował dla IntenSecure od prawie 
      dwóch lat, głównie na dziennych patrolach w Venice, był pierwszym, który 
      wspomniał o nich Rydellowi. Kiedy ten w końcu dostał wezwanie do jednego z 
      nich, nie wierzył własnym oczom; to miejsce opadało w dół bez końca, 
      wydrążone pod czymś, co wyglądało jak zbombardowana pralnia chemiczna. A w 
      środku same odsłonięte dźwigary, białe tynki, tureckie dywany, wielkie 
      obrazy, parkiety, meble, jakich jeszcze nigdy nie widział. Jednak wezwanie 
      było trochę dziwne; Rydell sądził, że chodziło o domową awanturę. Mąż 
      uderzył żonę, ona nacisnęła guzik, a teraz oboje udają, że to 
      nieporozumienie. Tymczasem to nie mogła być pomyłka, ponieważ ktoś 
      nacisnął guzik i nie podał hasła w odpowiedzi na zapytanie, które otrzymał 
      trzy i osiem dziesiątych sekundy później. Pewnie ta kobieta doskoczyła do 
      telefonu, pomyślał Rydell, i nacisnęła guzik. Tamtej nocy jeździł z 
      "Wielkim George'em" Kechakmadze i Gruzinowi (z Tbilisi, nie z Atlanty) 
      również nie spodobało się to. 

      - Widziałeś tych ludzi, to subskrybenci, człowieku; nikt nie krwawi, więc 
      zabierasz swój tyłek, no nie? - powiedział później Wielki George. Jednak 
      Rydell pamiętał napięcie w oczach kobiety i sposób, w jaki przytrzymywała 
      pod szyją kołnierz luźnego białego szlafroka. Jej mąż miał taką samą 
      podomkę, grube owłosione nogi i drogie szkła. Coś tam było nie tak, ale 
      Rydell nigdy nie dowiedział się, co. Podobnie nigdy nie zrozumiał, jak 
      naprawdę żyją, niby Życiem podglądanym w telewizji, ale w istocie całkiem 
      innym. 

      Kiedy tak na to patrzeć, to LA było pełne niespodzianek. Nieustannych. 
      Jednak polubił po nim jeździć. Nie w jakimś konkretnym celu, ale po prostu 
      krążyć Gunheadem. Teraz skręcał w La Cienega, a mały zielony kursor na 
      desce rozdzielczej robił to samo. 

      - Zakaźna strefa - powiedział Sublett. - Herve Villechaize, Susan Tyrell, 
      Marie-Pascal Elfman, Viva. 

      - Viva? - zapytał Rydell. - Viva co? 

      - Viva. Aktorka. 

      - Kiedy to nakręcili? 

      - W 1980. 

      - Jeszcze nie było mnie na świecie. 

      - Czas w telewizji zawsze stoi w miejscu, Rydell. 

      - Człowieku, sądziłem, że zamierzasz pozbyć się balastu twego wychowania. 

      Rydell wyłączył lustrzane odbicie szyby, żeby lepiej przyjrzeć się 
      rudowłosej dziewczynie mijającej go w różowym daihatsu sneakerem z 
      opuszczonym dachem. 

      - W każdym razie nie widziałem tego filmu. 

      Właśnie nadeszła ta wieczorna godzina, kiedy zarówno kobiety w 
      samochodach, jak i całe Los Angeles, prezentowały się wspaniale. 
      Ministerstwo zdrowia usiłowało zakazać używania kabrioletów, twierdząc, że 
      zwiększają zachorowalność na raka skóry. 

      - Endgame. Al Cliver, Moira Chen, George Eastman, Gordon Mitchell. 1985. 

      - No cóż, miałem wtedy dwa latka - odparł Rydell - ale tego też nie 
      widziałem. 

      Sublett zamilkł. Rydellowi zrobiło się głupio. Teksańczyk nie znał innego 
      sposobu nawiązania rozmowy, a jego starzy z obozowiska przyczep 
      kempingowych znaliby wszystkie te filmy i jeszcze wiele innych. 

      - No cóż - zaczął Rydell, próbując kontynuować konwersację - zeszłej nocy 
      oglądałem taki stary film... 

      Sublett ożywił się. 

      - Jaki? 

      - Nie wiem - odparł Rydell. - Facet jest w LA i właśnie spotkał 
      dziewczynę. Potem podnosi słuchawkę w budce telefonicznej, bo ktoś dzwoni. 
      W środku nocy. To jakiś gość z silosu rakietowego, który wie, że właśnie 
      odpalono rakiety w Rosjan. Próbuje zadzwonić do ojca, brata lub 
      kogokolwiek. Mówi, że wkrótce nastąpi koniec świata. Wtem facet, który 
      odebrał telefon, słyszy, że żołnierze zastrzelili tamtego. Mam na myśli 
      tego, który dzwonił. 

      Sublett zamyka oczy, przeglądając swój bank pamięci. 

      - Tak? I jak kończy się ten film? 

      - Nie wiem - odparł Rydell. - Poszedłem spać. 

      Sublett szeroko otwiera oczy. 

      - A kto w nim grał? 

      - Tu mnie masz. 

      Puste srebrne oczy Subletta spoglądają z niedowierzaniem. 

      - Jezu, Berry, nie powinieneś oglądać telewizji, jeżeli nie poświęcasz jej 
      uwagi. 




      Po zastrzeleniu Kennetha Turveya nie przebywał w szpitalu długo - zaledwie 
      dwa dni. Jego prawnik, sam Aaron Pursley, uważał, że powinni zatrzymać go 
      tam na dłużej, aby lepiej ocenić skutki wstrząsu pourazowego. Jednak 
      Rydell nienawidził szpitali, a poza tym czuł się całkiem nieźle; po prostu 
      nie mógł sobie przypomnieć, co dokładnie zaszło. Ponadto liczył na Karen 
      Mendelsohn, która miała go wspierać w różnych sprawach oraz nowego agenta, 
      Wellingtona Ma, umiejącego postępować z ludźmi z "Gliniarzy w opałach", 
      nie tak miłymi jak Karen, która miała piękne, ciemnobrązowe włosy. 
      Wellington Ma był Chińczykiem, mieszkał w Los Angeles i Karen twierdziła, 
      że jego ojciec należał do gangu Wielkiego Kręgu - chociaż radziła 
      Rydellowi, żeby zachował to w tajemnicy. 

      Wizytówka Wellingtona Ma była ośmiokątnym kawałkiem różowego syntetycznego 
      kwarcu, w którym laserem wypalono jego nazwisko, nazwę "Ma-Mariano 
      Agency", adres przy Beverly Boulevard oraz rozmaite cyferki i adresy 
      e-mailowe. Przybyła do GlobExu w małej kopercie z szarego zamszu, kiedy 
      Rydell był jeszcze w szpitalu. 

      - Wygląda, jakby można się nią było pokaleczyć - stwierdził Rydell. 

      - Niewątpliwie tak jest - powiedziała Karen Mendelsohn - a jeśli włożysz 
      ją do kieszeni i usiądziesz, rozsypie się. 

      - No to po co ją daje? 

      - Masz jej dobrze pilnować. Nigdy nie dostaniesz drugiej. Rydell nie 
      spotkał Wellingtona Ma, a przynajmniej jeszcze nie wtedy, jednak Karen 
      przyniosła walizeczkę z wideotelefonem i Rydell porozmawiał z nim w jego 
      biurze w LA. To była najlepsza wideokonferencja, jaką kiedykolwiek odbył i 
      zdawało mu się, że naprawdę tam był. Widział okno, z którego mógł dostrzec 
      odwróconą piramidę w kolorze słoika z noxzemą. Zapytał Wellingtona Ma, co 
      to takiego, a on odparł, że to dawny ośrodek badawczy, a obecnie tanie 
      centrum handlowe, który Rydell powinien odwiedzić po przybyciu do LA - a 
      więc bardzo szybko. 

      Przyjaciółka Turveya, Jenni-Rae Cline podjęła szereg przemyślnie 
      zazębiających się działań przeciwko Rydellowi, policji, miastu Knoxville 
      oraz singapurskiej kompanii będącej właścicielem budynku, w którym 
      mieszkała. Łączna suma roszczeń sięgała dwudziestu milionów. Rydell, 
      zostawszy gliną w opałach, z przyjemnością stwierdził, że "Gliniarze w 
      opałach" to program dosłownie stworzony dla takich jak on. Na początek 
      wynajęli Aarona Pursleya, a Rydell dobrze wiedział, kim jest ten facet. 
      Miał siwe włosy, niebieskie oczy, nos nadający się do rąbania drew; nosił 
      dżinsy, buty Tony'ego Lama, zwykłą, białą, kowbojską koszulę oraz skórzany 
      krawat ze srebrną zapinką Nawajów. Był sławny i bronił takich gliniarzy 
      jak Rydell przed oskarżeniami takich ludzi jak przyjaciółka Turveya i jej 
      prawnik. 

      Adwokat Jenni-Rae Cline twierdził, że Rydell wcale nie powinien wchodzić 
      do mieszkania, a robiąc to, sprowadził niebezpieczeństwo na nią i dzieci 
      oraz spowodował śmierć Kennetha Turveya, którego opisywał jako zdolnego 
      fachowca, dobrego pracownika, kochającego ojca małego Rambo i Kelly'ego, 
      odrodzonego chrześcijanina, zrywającego z nałogowym zażywaniem 
      4-tiobuskaliny i jedynego żywiciela rodziny. 

      - Zrywającego? - zapytał Rydell Karen Mendelsohn, przebywając w 
      apartamentach lotniska. Właśnie pokazała mu faks od prawnika Jenni-Rae. 

      - Najwyraźniej właśnie w tym dniu wziął udział w sesji - odparła Karen. 

      - I co tam robił? - zapytał Rydell, przypominając sobie "Ostatnią 
      Wieczerzę" pod warstwą zasychającej krwi. 

      - Według zeznań naszego świadka na oczach wszystkich zażył łyżkę swojej 
      ulubionej substancji, wdarł się na podium, po czym wygłosił trzyminutowe 
      przemówienie na temat majtek prezydent Millbank i prawdopodobnego stanu 
      jej genitaliów. Potem obnażył się, masturbował, nie ejakulując i opuścił 
      podziemia Pierwszego Kościoła Baptystów. 

      - Jezu - powiedział Rydell. - To było jedno z tych spotkań dla narkomanów, 
      coś jak zebrania Anonimowych Alkoholików? 

      - Zgadza się - odparła Karen Mendelsohn - chociaż występ Turveya 
      najwyraźniej wywołał falę spontanicznych powrotów do nałogu. Oczywiście, 
      wyślemy tam zespół doradców, którzy zajmą się osobami uczestniczącymi w 
      tamtym spotkaniu. 

      - To ładnie. 

      - Dobrze wyglądałoby w sądzie - odrzekła - gdybyśmy, co mało 
      prawdopodobne, przed nim stanęli. 

      - On z niczym nie zrywał - rzekł Rydell. - Nawet nie doszedł do siebie po 
      ostatniej porcji, jaką wepchnął sobie do nosa. 

      - Masz całkowitą rację. Jednak był także członkiem Dorosłych Ofiar 
      Satanizmu i oni również zaczęli interesować się tą sprawą. Tak więc 
      zarówno pan Pursley jak i pan Ma uważają, że powinniśmy się stąd zwinąć 
      jak najszybciej, Berry. Ty i ja. 

      - A co z sądem? 

      - Jesteś zawieszony w obowiązkach, jeszcze o nic nie zostałeś oskarżony, a 
      twoim adwokatem jest Aaron-przez-dwa "a" Pursley. Zjeżdżasz stąd, Berry. 

      - Do Los Angeles? 

      - Właśnie tam. 

      Rydell spojrzał na nią. Pomyślał o Los Angeles zapamiętanym z telewizji. 

      - Spodoba mi się? 

      - Od razu - powiedziała. - I jemu też natychmiast się spodobasz. Tak jak 
      mnie. 

      I w ten sposób poszedł do łóżka z prawniczką - pachnącą jak milion 
      dolarów, klnącą jak woźnica, wygadaną i noszącą bieliznę z Mediolanu, 
      który leżał we Włoszech. 




      - The Kill-Fix. Cyrinda Burdette, Gudrun Weaver, Dean Mitchell, Shinobu 
      Sakamaki. 1977. 

      - Nigdy go nie widziałem - stwierdził Rydell, wysysając resztki dużej 
      bezkofeinowej kawy na zimno z dodatkową warstewką lodu na dnie 
      plastikowego, termoizolującego kubka. 

      - Mama widziała Cyrindę Burdette. W tym sklepie przy Waco. I dostała jej 
      autograf. Trzymała go na telewizorze obok chusteczek modlitewnych i 
      hologramu wielebnego Wayne'a Fallona. Miała chustkę modlitewną na każdą 
      cholerną okazję. Jedną na czynsz, inną chroniącą przed AIDS czy 
      gruźlicą... 

      - Tak? I jak je używała? 

      - Trzymała je na telewizorze - wyjaśnił Sublett i wypił ostatni łyk 
      poczwórnie destylowanej wody z niewielkiej, przezroczystej butelki. Mieli 
      ją tylko w jednym sklepie przy Sunset, ale Rydell nie miał nic przeciwko 
      temu; obok znajdował się bar, w którym sprzedawali kawę na wynos, a przed 
      warsztatem na rogu można było zaparkować wóz. Facet prowadzący warsztat 
      zawsze chętnie ich widział. 

      - Chustki modlitewne nie zapobiegną AIDS - powiedział Rydell. - Zaszczep 
      się jak wszyscy. I namów mamę na szczepienie. 

      Przez odlustrzoną szybę Rydell widział uliczną kapliczkę J.D. Shapely'ego, 
      pod betonowym murem będącym jedyną pozostałością budynku, który tu niegdyś 
      stał. W West Hollywood widywało się ich sporo. Ktoś jaskraworóżową farbą 
      napisał na murze SHAPELY BYŁ PEDALSKIM LACHOCIĄGIEM, wielkimi literami 
      zakończonymi rysunkiem olbrzymiego różowego serca. Pod nimi, przyklejone 
      do muru, były pocztówki Shapely'ego i zdjęcia ludzi, którzy musieli 
      umrzeć. Jeden Bóg wie, ile milionów zginęło. Na chodniku pod murem leżały 
      zeschnięte kwiaty, ogarki świec, różności. Na widok tych pocztówek Rydell 
      poczuł ciarki na plecach; facet wyglądał na nich jak skrzyżowanie Elvisa z 
      jakimś katolickim świętym, chudzielec ze zbyt dużymi oczami. 

      Obrócił się do Subletta. 

      - Człowieku, jeśli jeszcze nie zaszczepiłeś swojego tyłka, to zawdzięczasz 
      to wyłącznie swojej paskudnej ignorancji typowej dla białej biedoty. 

      Sublett skrzywił się. 

      - To gorsze od żywych zarazków, człowieku. Przecież to po prostu inna 
      choroba! 

      - Jasne - przytaknął Rydell - ale nic ci nie zrobi. A wciąż zdarzają się 
      przypadki zachorowań. Moim zdaniem szczepienie powinno być obowiązkowe. 

      Sublett zadrżał. 

      - Wielebny Fallon zawsze mówił... 

      - Pieprz wielebnego Fallona - rzekł Rydell, włączając zapłon. 

      - Ten skurwysyn po prostu zbija forsę, sprzedając chusteczki modlitewne 
      takim ludziom jak twoja mama. Przecież wiedziałeś, że to wszystko bzdury, 
      prawda, inaczej nie przyjeżdżałbyś tutaj. 

      Wrzucił bieg i włączył Gunheada w strumień pojazdów jadących Sunset. Kiedy 
      jechałeś hotspurem hussarem, inni kierowcy prawie zawsze cię 
      przepuszczali. 

      Sublett jakby lekko wciągnął głowę w ramiona, przez co wyglądał jak 
      zaniepokojony, stalowooki sęp. 

      - To nie jest takie proste - powiedział. - Przecież to zaprzeczenie 
      wszystkiego, w czym zostałem wychowany. Chyba nie są to same bzdury, co? 

      Rydell zerknął na niego i ulitował się. 

      - Nie - odparł. - Pewnie nie wszystko i niekoniecznie, ale po prostu... 

      - A na kogo ciebie wychowywano, Berry? 

      Rydell zastanowił się. 

      - Na republikanina - rzekł w końcu. 




      Karen Mendelsohn wydawała się najlepszą z wielu rzeczy, do których Rydell 
      chętnie przyzwyczaiłby się. Podobnie jak do latania pierwszą klasą lub 
      posiadania karty MexAmeriBanku otrzymanej od "Gliniarzy w opałach". Za 
      pierwszym razem, w apartamentach lotniska Knoxville, nie mając przy sobie 
      niczego, próbował pokazać jej świadectwa szczepień (wymaganych przez 
      wydział, inaczej nie mogli cię ubezpieczyć). Roześmiała się i powiedziała, 
      że niemiecki nanotech poradzi sobie ze wszystkim. Potem pokazała go 
      Rydellowi przez przezroczystą pokrywę urządzenia podobnego do małego 
      szybkowaru na baterie. Rydell słyszał o nich, ale nigdy żadnego nie 
      widział; ponadto wiedział, że kosztują tyle, co mały samochód. Czytał 
      gdzieś, że należy je przechowywać w temperaturze ciała. 

      Wydawało się, że mogłoby się samo poruszać. Blada, meduzowata rzecz. 
      Zapytał Karen, czy to prawda, że one są żywe. Powiedziała mu, że właściwie 
      nie, ale prawie, a reszta to wymysły i mechanizmy subkomórkowe. Nawet nie 
      będzie wiedział, że to tam tkwi, ale ona nie ma zamiaru wkładać go na jego 
      oczach. 

      Poszła z tym do łazienki. Kiedy wróciła w bieliźnie, dowiedział się, gdzie 
      leży Mediolan. I chociaż rzeczywiście nie wyczuwał obecności tej rzeczy, 
      wiedział jednak, że ona tam jest; mimo wszystko bardzo szybko zapomniał o 
      tym fakcie - prawie. 

      Następnego ranka wyczarterowali zmiennopłat do Memphis i polecieli Air 
      Magellan do LAX. Pierwsza klasa oznaczała głównie lepsze gadżety w oparciu 
      fotela i faworytem Rydella natychmiast stał się odbiornik 
      teleprezentacyjny, który można było dostroić do poruszanych serwomotorami 
      kamer na kadłubie samolotu. Karen nienawidziła używać małego virtufaxu, 
      który nosiła w torebce, więc połączyła się ze swoim biurem w LA i kazała 
      im przesłać całą poranną pocztę na ekran komputera w oparciu fotela. 
      Energicznie zabrała się do pracy, rozmawiając przez telefon, wysyłając 
      faksy i pozostawiając Rydellowi ochy i achy nad widokami z kamer. Fotele 
      były większe niż wtedy, kiedy latał na Florydę zobaczyć się z ojcem, 
      jedzenie lepsze, a drinki darmowe. Rydell wypił trzy lub cztery, zasnął i 
      obudził się dopiero gdzieś nad Arizoną. 

      Powietrze w LAX było dziwne, a światło inne. Kalifornia była o wiele 
      bardziej zatłoczona, niż oczekiwał i znacznie głośniejsza. Czekał na nich 
      człowiek z "Gliniarzy w opałach", trzymając kawałek pogiętego białego 
      kartonu z napisanym czerwonym flamastrem nazwiskiem MENDELSOHN, w którym 
      tylko "S" było napisane wspak. Rydell uśmiechnął się, przedstawił i 
      wymienił uścisk dłoni. Tamtemu najwyraźniej spodobało się to; powiedział, 
      że ma na imię Siergiej. Kiedy Karen zapytała go, gdzie jest ten pierdolony 
      samochód, poczerwieniał i odparł, że ściągnie go tu za minutę. Karen 
      powiedziała nie, dzięki, pójdą z nim na parking, gdy tylko odbiorą bagaże, 
      bo nie ma zamiaru czekać tutaj, w tym zoo. Siergiej kiwnął głową. Usiłował 
      zwinąć karton i wepchnąć go do kieszeni marynarki, ale papier był za duży. 
      Rydell zastanawiał się, co tak nagle rozdrażniło Karen. Może była zmęczona 
      podróżą. Mrugnął do Siergieja, ale to tylko jeszcze bardziej zdenerwowało 
      tamtego. 

      Kiedy odebrali bagaże, dwie czarne skórzane walizki Karen i miękką 
      niebieską samsonite, którą Rydell kupił, używając nowej karty kredytowej, 
      razem z Siergiejem zanieśli je przed budynek. Powietrze na zewnątrz było 
      podobne, tylko bardziej rozgrzane. Przez głośnik powtarzano komunikat, że 
      oznaczone na biało miejsca służą tylko do załadunku i wyładunku. Wokół 
      przejeżdżały najróżniejsze pojazdy, płakały dzieci, a ludzie opierali się 
      na stertach bagażu, ale Siergiej wiedział, dokąd zmierza - do garażu po 
      drugiej stronie ulicy. Jego samochód był długi, czarny, niemiecki i 
      wyglądał tak, jakby ktoś właśnie dokładnie go wyczyścił ciepłą śliną i 
      chusteczkami higienicznymi. Kiedy Rydell chciał zająć fotel obok kierowcy, 
      Siergiej znów zaczął się jąkać i usadowił go na tylnym siedzeniu obok 
      Karen. To ją rozśmieszyło, więc Rydell poczuł się lepiej. 

      Kiedy wyjeżdżali z garażu, Rydell dostrzegł dwóch gliniarzy stojących obok 
      wielkiego napisu z nierdzewnej stali, głoszącego: METRO. Nosili 
      klimatyzowane hełmy z przezroczystymi plastikowymi wizjerami. Szturchali 
      pałkami jakiegoś starca, chociaż nie wyglądało na to, żeby je włączyli. 
      Stary miał dziury na kolanach dżinsów i wielkie kawały plastra na obu 
      policzkach, co niemal zawsze oznacza raka skóry. Miał tak spalone ciało, 
      że trudno było powiedzieć, czy to biały, czy kolorowy. Tłum ludzi płynął 
      po schodach za starcem i gliniarzami, pod napisem METRO, omijając ich. 

      - Witamy w Los Angeles - powiedziała. - Ciesz się, że nie jedziesz metrem. 


      Tego wieczoru zjedli kolację z samym Aaronem Pursleyem, w 
      teksańsko-meksykańskiej restauracji przy Norm Flores Street, która według 
      Karen należała do Hollywood. Mieli tam najlepsze teksańsko-meksykańskie 
      żarcie, jakie Rydell kiedykolwiek kosztował. Mniej więcej miesiąc później 
      próbował zabrać tam Subletta z okazji urodzin, żeby poprawić mu humor 
      domowym posiłkiem, ale portier nie wpuścił ich. 

      - Komplet - powiedział. 

      Rydell widział przez szybę wiele pustych stolików. Było wcześnie i lokal 
      ział pustkami. 

      - A co z tym? - spytał, wskazując na wszystkie te wolne stoliki. 

      - Zarezerwowane - odparł portier. 

      Sublett stwierdził, że ostre przyprawy i tak by mu nie posłużyły. 

      Krążąc Gunheadem, najbardziej lubił jeździć po wzgórzach i kanionach, 
      szczególnie w jasne księżycowe noce. Czasem widywało się tam takie rzeczy, 
      że człowiek nie był potem pewny, czy naprawdę je widział. W jedną taką noc 
      Rydell skręcił Gunheadem za róg i chwycił w światła reflektorów nagą 
      kobietę, zastygłą jak drżący jeleń na wiejskiej drodze. Stała tam tylko 
      przez sekundę, dostatecznie długo, aby Rydellowi wydało się, że miała na 
      głowie srebrne różki albo jakiś kapelusik z półksiężycem i była Japonką, 
      co natychmiast uznał za najdziwniejsze. Gdy go dostrzegła - zauważył to od 
      razu - uśmiechnęła się. A później zniknęła. 

      Sublett też ją zobaczył, ale to tylko wprawiło go w jakiś rodzaj 
      rozgadanej, religijnej ekstazy, łączącej wszystkie straszliwe horrory, 
      jakie oglądał w telewizji, z tyradami wielebnego Fallona o wiedźmach, 
      czcicielach szatana i potężnej mocy diabła. Zużył całotygodniowy zapas 
      gumy, gadając bez przerwy, aż w końcu Rydell powiedział mu, żeby się, 
      kurwa, zamknął. Ponieważ teraz, kiedy już zniknęła, chciał o niej 
      pomyśleć. Jak wyglądała, co mogła tu robić i gdzie się podziała. Podczas 
      gdy Sublett ponuro milczał na fotelu obok, Rydell usiłował przypomnieć 
      sobie, jak zdołała tak doskonale i nagle zniknąć. A najzabawniejsze było, 
      że widział to jakby dwukrotnie, podczas gdy wcale nie pamiętał, jak 
      zastrzelił Kennetha Turveya, chociaż tyle razy słyszał, jak mówili o tym 
      asystenci reżysera i prawnicy sieci telewizyjnej, że zdawało mu się, jakby 
      to oglądał - przynajmniej w wersji "Gliniarzy w opałach" (nigdy nie 
      nadanej). Przypominał sobie, że po prostu oddaliła się w dół zbocza obok 
      drogi, chociaż nie potrafił powiedzieć, czy zbiegła tam, czy spłynęła. 
      Jednocześnie pamiętał, że przeskoczyła - choć to niezbyt odpowiednie słowo 
      - na szczyt zbocza po drugiej stronie drogi, jakimś cudem przelatując nad 
      wysrebrzoną kurzem i blaskiem księżyca roślinnością, żeby zniknąć w 
      niewiarygodny sposób, pokonawszy jednym susem dwunastometrową odległość. I 
      czy Japonki miewają takie długie, kręcone włosy? I czy cienista kępka jej 
      włosów nie wyglądała jak wygolona w kształcie wykrzyknika? 

      W końcu kupił Sublettowi cztery paczki tej jego specjalnej gumy w 
      całonocnej rosyjskiej aptece przy Wilshire, zdumiony ceną, jaką za nią 
      zapłacił. 

      Widział w tych kanionach również inne rzeczy, szczególnie kiedy przypadała 
      mu ostatnia zmiana. Najczęściej ogniska, maleńkie, w miejscach gdzie nie 
      mogło ich być. A czasami światełka na niebie, ale Sublett nasłuchał się w 
      tym swoim obozowisku tylu głupot o kontakcie, że kiedy Rydell zauważał 
      czasem jakieś błyski, wolał o tym nie wspominać. Jednak czasem, kiedy tam 
      jeździł, myślał o niej. Wiedział, że nie ma pojęcia, czym była, i w pewien 
      przedziwny sposób nie dbał o to, czy była człowiekiem, czy nie. Jednak nie 
      czuł też, aby uosabiała zło - była po prostu inna. 

      Teraz jechał, gadając o duperelach z Sublettem, na nocnej zmianie, która 
      miała okazać się jego ostatnim patrolem w IntenSecure. Ani śladu księżyca, 
      tylko niezwykle czyste niebo z kilkoma gwiazdami. Pięć minut do pierwszej 
      rutynowej kontroli, a potem zawrócą do Beverly Hilis. Rozmawiali o tej 
      sieci japońskich sal gimnastycznych zwanych "Body Hammer". Nie uprawiano w 
      nich tradycyjnej gimnastyki; prawdę mówiąc, wprost przeciwnie. Uczęszczały 
      tam głównie dzieciaki, którym podobał się pomysł wstrzykiwania sobie 
      brazylijskich tkanek płodowych i wzmacniania szkieletu czymś, co w 
      ogłoszeniach nazywano "materiałami wspomagającymi". 

      Sublett orzekł, że to dzieło Szatana. 

      Rydell stwierdził, że japońska koncesja. 

      Gunhead oznajmił: 

      - Wielokrotne zabójstwo, wzięto zakładników, prawdopodobnie nieletnie 
      dzieci subskrybenta. Benedict Canyon. Macie zezwolenie IntenSecure na 
      użycie wszelkich, powtarzam, wszelkich środków. 




      Sprawy potoczyły się tak, że Rydell nie zdążył przywyknąć do Karen 
      Mendelsohn, biletów pierwszej klasy ani innych takich rzeczy. 

      Karen mieszkała na n-tym piętrze Century City II, inaczej "Gluta", które 
      wyglądało jak wysmukły, półprzeźroczysty zielony cycek i było trzecią co 
      do wysokości budowlą w LA. Przy odpowiednim oświetleniu można było niemal 
      przejrzeć je na wylot i dostrzec trzy gigantyczne, podtrzymujące 
      konstrukcję rozpory o tak ogromnej średnicy, że mógłbyś wepchnąć do niej 
      zwykły wieżowiec i jeszcze zostałoby miejsce. Wewnątrz tego trójnoga 
      znajdowały się szyby wind biegnące pod kątem; do tego Rydell także nie 
      zdążył się przyzwyczaić. Cycek miał starannie skorodowany miedziany sutek, 
      podobny do jednego z tych chińskich kapeluszy, którym można by nakryć 
      kilka boisk piłkarskich. Tam znajdował się apartament Karen, tuż pod nim, 
      razem z setką równie drogich mieszkań, klubem tenisowym, barami i 
      restauracjami oraz centrum handlowym, do którego opłacało się wstęp przed 
      dokonaniem zakupów. Mieszkała na samym skraju i miała wielkie wygięte okna 
      osadzone w zielonej ścianie. Wszystko tam miało różne odcienie bieli, 
      oprócz jej ubrań, które zawsze były czarne; walizek, również czarnych; 
      oraz powiewnych szlafroków frotte w kolorze suchych płatków owsianych. 
      Karen wyjaśniła, że to agresywne retro lat siedemdziesiątych, którym 
      zaczyna być lekko znużona. Rydell doskonale ją rozumiał, ale uznał, że 
      postąpiłby nieuprzejmie, gdyby o tym powiedział. 

      Sieć załatwiła mu pokój w hotelu "West Hollywood", wyglądającym jak 
      zwyczajny budynek mieszkalny, ale nie spędzał tam wiele czasu. Zanim 
      wybuchła ta afera z zabójstwami w Pooky Bear w Ohio, przeważnie przebywał 
      u Karen. 

      Odkrycie pierwszych z trzydziestu pięciu ofiar w Pooky Bear wywarło 
      ogromny wpływ na karierę Rydella jako gliniarza w opałach. Bynajmniej nie 
      pomogło mu to, że policjantki, które pierwsze przybyły na miejsce zbrodni, 
      sierżant China Valdez i kapral Norma Pierce, były bodaj dwoma 
      najładniejszymi kobietami w szeregach policji Cincinnati ("cholernie 
      telegeniczne" - powiedział jeden z asystentów reżysera, chociaż Rydell 
      uznał, że w tych okolicznościach takie stwierdzenie brzmi trochę dziwnie). 
      Potem ofiar zaczęło przybywać, aż w końcu zrobiło się ich więcej niż w 
      przypadku jakichkolwiek zarejestrowanych dotychczas seryjnych zabójstw. 
      Później ujawniono, że wszystkie ofiary były dziećmi. Wtedy sierżant Valdez 
      pod wpływem szoku wkroczyła do knajpy w centrum miasta i przestrzeliła oba 
      kolana znanemu pedofilowi - temu zdumiewająco odrażającemu facetowi 
      noszącemu ksywę "Galareta", który nie miał nic wspólnego z morderstwami w 
      Pooky Bear. 

      Aaron Pursley już leciał do Cincinnati samolotem, w którym nie było ani 
      odrobiny metalu, Karen włożyła okulary i rozmawiała z co najmniej 
      sześcioma osobami jednocześnie, a Rydell siedział na skraju jej wielkiego 
      białego łóżka, zaczynając pojmować, że coś się zmieniło. 

      Kiedy w końcu zdjęła okulary, po prostu siedziała tam, wpatrując się w 
      białą farbę na ścianie. 

      - Mają podejrzanych? 

      Karen spojrzała na niego tak, jakby nigdy wcześniej go nie widziała. 

      - Podejrzanych? Mają już przyznanie się do winy... 

      Rydell zauważył, jak staro wyglądała w tym momencie i zaczął się 
      zastanawiać, ile naprawdę miała lat. Karen wstała i wyszła z pokoju. 

      Pięć minut później wróciła w świeżym czarnym stroju. 

      - Pakuj się. Nie możesz tu zostać. 

      I wyszła, bez pocałunku, bez pożegnania, bez niczego. 

      Wstał, włączył telewizor i po raz pierwszy zobaczył zabójców z Pooky Bear. 
      Wszystkich trzech. Wyglądali, pomyślał, dokładnie tak samo jak każdy, a 
      więc tak jak zazwyczaj wyglądają w telewizji ludzie, którzy dopuszczają 
      się takich świństw. Siedział tam w jednym z jej owsianoszarych szlafroków, 
      kiedy bez pukania weszli dwaj najemni gliniarze. Mieli czarne mundury i 
      takie same czarne, wysokie buciory SWAT, jakie Rydell nosił na patrolach w 
      Knoxville, te z kewlarowymi wkładkami na wypadek, gdyby ktoś zapadł się 
      pod ziemię i próbował postrzelić cię w podeszwę. Jeden z nich jadł jabłko. 
      Drugi miał w ręku elektryczną pałkę. 

      - Hej, koleś - powiedział pierwszy z pełnymi ustami - mamy cię stąd 
      wyprowadzić. 

      - Miałem takie buty - powiedział Rydell. - Zrobione w Portland, w 
      Oregonie. Dwieście dziewięćdziesiąt dziewięć dolarów w CostCo. 

      Ten z pałką uśmiechnął się. 

      - Spakujesz się sam? 

      Rydell zrobił to, zbierając wszystko, co nie było czarne, białe lub 
      owsianoszare, i wrzucając do swojej niebieskiej samsonite. 

      Gliniarz z pałką obserwował go, podczas gdy drugi kręcił się wokół, 
      kończąc jabłko. 

      - Dla kogo pracujecie? - zapytał Rydell. 

      - IntenSecure - odparł ten z pałką. 

      - Dobra firma? - Rydell zapiął walizkę. 

      Gliniarz wzruszył ramionami. 

      - Z Singapuru - powiedział drugi, zawijając ogryzek jabłka w pomiętą 
      chusteczkę higieniczną wyjętą z kieszeni spodni. - Wszystkie duże budynki, 
      ogrodzone osiedla, takie rzeczy. 

      Ostrożnie włożył ogryzek do kieszeni nieskazitelnie czarnego munduru, na 
      piersiach, pod mosiężną odznakę. 

      - Masz forsę na metro? - zapytał Rydella pan Pałka. 

      - Jasne - rzekł Rydell, myśląc o swojej karcie kredytowej. 

      - To jesteś w lepszej sytuacji niż większość dupków, których stąd 
      wyprowadzamy. 

      Dzień później sieć zablokowała jego konto w MexAmeriBanku. 




      Hernandez mógł się mylić w ocenie angielskich pojazdów SWAT, pomyślał 
      Rydell, włączając napęd na wszystkie sześć kół i czując, jak Gunhead 
      przywiera do nawierzchni jak dwusilnikowa, trzy tonowa pijawka. Jeszcze 
      nigdy nie nadepnął tak mocno na gaz. Sublett jęknął, gdy pasy zacisnęły 
      się automatycznie, wyrywając go ze zwykłej drzemki. Rydell skierował 
      Gunheada na pobocze porośnięte zakurzonymi, zastygłymi chwastami, 
      wyprzedzając siedemdziesiątką muzealnego bentleya, w dodatku z 
      nieprzepisowej strony. Migawkowy widok przerażonej twarzy pasażerki, a 
      potem Sublettowi udało się wcisnąć czerwony przycisk uruchamiający migacze 
      i syrenę. Długi prosty odcinek. Żadnych pojazdów. Rydell wjechał na 
      środkową linię i trzymał się jej. Sublett wydawał zawodzący dźwięk, 
      dziwnie zsynchronizowany z ceramicznym skowytem dwóch bliźniaczych 
      silników Kyocera; Rydell doszedł do wniosku, że Teksańczyk zupełnie 
      zwariował pod wpływem napięcia i śpiewa w jakimś języku obozowiska 
      przyczep kempingowych, zrozumiałym tylko dla błogosławionych wyznawców 
      wielebnego Fallona. 

      Jednak nie - kiedy na niego zerknął, zobaczył, że Sublett, poruszając 
      wargami, gwałtownie przeszukuje dane ukazujące się na ekranach konsoli, 
      wytrzeszczając srebrne oczy, jakby miały mu za chwilę wyjść z oczodołów. A 
      czytając, już ładował swojego pościeranego glocka z drugiej ręki, całkiem 
      spokojnie poruszając długimi białymi palcami, jakby robił sobie kanapkę 
      albo składał gazetę. 

      I właśnie to było przerażające. 

      - Gwiazda Śmierci! - wrzasnął Rydell. Sublett powinien przez cały czas 
      mieć słuchawki w uszach i nasłuchiwać satelitarnego przekazu 
      kontrolującego świat prawdziwych gliniarzy. 

      Sublett obrócił się, z trzaskiem wpychając magazynek w rękojeść qlocka; 
      twarz miał tak bladą, że zdawała się odbijać kolory lampek konsoli równie 
      wyraźnie jak puste stalowe kręgi jego oczu. 

      - Służba nie żyje - powiedział - a troje dzieci przetrzymują w pokoju 
      dziecinnym. 

      Jego głos brzmiał tak, jakby mówił o interesującym programie telewizyjnym, 
      na przykład o kiepskiej przeróbce starego, lubianego filmu, drastycznie 
      przykrojonego do potrzeb jakiejś etnicznej propagandy. 

      - Mówią, że je zabiją, Berry. 

      - A co na to pieprzeni gliniarze? - wrzasnął Rydell, w gwałtownym 
      przypływie gniewu i frustracji waląc pięścią w obciągniętą miękką pianką 
      kierownicę. 

      Sublett dotknął palcem prawego ucha. Wyglądał tak, jakby miał zaraz zacząć 
      wrzeszczeć. 

      - Głucho - rzekł. 

      Prawy przedni błotnik Gunheada ściął starannie zgalwanizowaną wiejską 
      skrzynkę pocztową Searsa z mniej więcej 1943 roku, niewątpliwie nabytą za 
      ciężkie pieniądze na Melrose Avenue. 

      - Nie mogli się wyłączyć - powiedział Rydell - przecież to pieprzona 
      policja. 

      Sublett wyjął z ucha słuchawkę i podał ją Rydellowi. 

      - Tylko szum... 

      Rydell spojrzał na konsolę. Kursor Gunheada był zieloną włócznią 
      przeznaczenia, śmigającą bladozielonym kanionem ku jasnobiałemu kręgowi 
      wielkości ślubnej obrączki. Na ekranie po prawej widział odczyty funkcji 
      życiowych trojga dzieci subskrybenta. Miały przyspieszony puls. W okienku 
      poniżej widniał śmiesznie nieruchomy, widziany w podczerwieni obraz 
      frontowej bramy. Wyglądała masywnie. Skaner zarejestrował, że była 
      zamknięta i uzbrojona. 

      Chyba właśnie wtedy postanowił spróbować. 




      Mniej więcej tydzień później, kiedy wszystko już wyjaśniono, Hernandez 
      wyraził mu swoje współczucie w związku z całą tą historią. Rozumiecie, nie 
      był zachwycony, ponieważ zdarzyła się na jego zmianie, ale uznał, że w 
      tych okolicznościach nie może mieć do Rydella pretensji. 

      Rydell słyszał, że IntenSecure ściągnęła cały samolot ludzi z głównej 
      kwatery w Singapurze, żeby trzymać prasę z daleka i wypracować jakiś 
      rodzaj ugody z subskrybentami - Schonbrunnami. Nie miał pojęcia, na czym 
      polegała ta ugoda, i cieszył się z tego; nie istniał taki program jak 
      "Najemny gliniarz w opałach", a sama frontowa brama Schonbrunnów była 
      zapewne warta kilka tuzinów jego miesięcznych wypłat. Oczywiście, 
      IntenSecure mogła wymienić tę bramę na nową, bo i tak oni ją 
      zainstalowali. Była to niezła brama, z jakiejś japońskiej blachy 
      wzmocnionej włóknem szklanym, utwardzonym termicznie do konsystencji 
      betonu i sprawdziła się doskonale, ścierając większość tej Wet Honey 
      Sienna z przedniego zderzaka Gunheada. Ponadto zniszczenia samego domu, 
      głównie okien salonu (przez które wjechał) i mebli (po których 
      przejechał). 

      A to jeszcze nie wszystko, wyjaśniał Hernandez. Schonbrunnowie muszą 
      dostać coś jeszcze za straty moralne, powiedział, nalewając Rydellowi 
      filiżankę zimnej, paskudnej kawy z wielkiego stalowego termosu. Do termosu 
      była przyczepiona magnetyczna wywieszka głosząca JA NIE JESTEM OK, TY NIE 
      JESTEŚ OK - JEDNAK, HEJ, TO JEST OK. 

      Minęły dwa tygodnie od tamtej nocy, była dziesiąta rano i Rydell miał 
      pięciodniową brodę, drobno plecioną panamę stetsona, workowate i wyblakłe 
      lub sprane spodnie, podkoszulek z napisem KNOXVILLE POLICE DEPARTMENT, 
      który na ramionach zaczynał pękać w szwach, czarne buty SWAT od munduru 
      IntenSecure oraz nadmuchiwany, przezroczysty opatrunek na lewej ręce. 

      - Straty moralne - powtórzył. 

      Hernandez, niemal tak szeroki jak jego biurko, podał Rydellowi kawę. 

      - Mogę tylko powiedzieć, że i tak miałeś szczęście. 

      - Straciłem pracę, mam złamaną rękę i miałem szczęście? 

      - Mówię poważnie, człowieku - odparł Hernandez - przecież mogłeś zginąć. A 
      w policji LA zabiliby cię za coś takiego. Państwo Schonbrunn okazali się 
      bardzo mili, zważywszy na kłopoty i przykrości pani Schonbrunn. Twoja ręka 
      ucierpiała, przykro mi z tego powodu... 

      Hernandez wzruszył potężnymi ramionami. 

      - W każdym razie nie jesteś zwolniony, człowieku. Po prostu nie możemy ci 
      teraz pozwolić jeździć. Jeśli chcesz, żebyśmy przenieśli cię do pilnowania 
      rezydencji, nie ma problemu. 

      - Nie, dzięki. 

      - Ochrona mienia? Chcesz pracować wieczorami w "Encino Fashion Mali"? 

      - Nie. 

      Hernandez zmrużył oczy. 

      - Widziałeś kociaka, który tam pracuje? 

      - Nie. 

      Hernandez westchnął. 

      - Człowieku, a co z tym całym gównem, w które wdepnąłeś w Nashville? 

      - W Knoxville. Wydział wystąpił o trwałe zawieszenie. Wkroczenie bez 
      nakazu i odpowiedniego wsparcia. 

      - A ta suka, która cię zaskarżyła? 

      - Słyszałem, że ona i jej syn zostali przyłapani podczas próby obrobienia 
      sklepu w Johnson City... 

      Teraz z kolei Rydell wzruszył ramionami, tyle że zabolała go przy tym 
      ręka. 

      - Widzisz - rozpromienił się Hernandez - miałeś szczęście. 




      Przejeżdżając Gunheadem przez zamkniętą i uzbrojoną bramę Schonbrunnów 
      przy Benedict Canyon, Rydell doświadczył przelotnego wrażenia czegoś 
      bardzo wzniosłego, bardzo czystego i klinicznie pustego, związanego z 
      działaniem bez zastanowienia; uniesienie wywołane niesamowitym przypływem 
      adrenaliny i utratą wszelkich kłopotliwych wątpliwości. 

      A było to - jak przypominał sobie później zmagania z kierownicą, kiedy 
      przelatywał przez japoński ogródek, patio, a potem uderzył w membranę 
      zbrojonego szkła, która zniknęła jak senna mara - uczucie bardzo podobne 
      do tego, jakiego doznał wtedy, gdy wyjął broń i nacisnął spust, 
      rozbryzgując wnętrze czaszki Kennetha Turveya po pozornie nieskończonej 
      płaszczyźnie białego podkładu ściany, której nikt nie pofatygował się 
      pomalować. 




      Rydel pojechał do Cedars, odwiedzić Subletta. IntenSecure załatwiła 
      prywatną izolatkę, żeby ochronić Subletta przed węszącymi wszędzie 
      dziennikarzami. Teksańczyk siedział na łóżku, żując gumę i patrząc w mały, 
      ciekłokrystaliczny ekran odtwarzacza kompaktowego, który położył sobie na 
      piersi. 

      - Warlords of the 21st Century - powiedział, kiedy Rydell wcisnął się do 
      środka. - James Wainwright, Annie McEnroe, Michael Beck. 

      Rydell uśmiechnął się. 

      - Kiedy go nakręcili? 

      - W 1982. - Sublett ściszył odtwarzacz i popatrzył na gościa. - Oglądałem 
      go już kilka razy. 

      - Byłem w firmie i widziałem się z Hernandezem, człowieku. Mówi, że nie 
      musisz się martwić o pracę. 

      Sublett spojrzał na Rydella pustymi, srebrnymi oczami. 

      - A co z twoją, Berry? 

      Rydella zaswędziala ręka pod gipsem. Pochylił się i wyjął plastikową 
      słomkę z białego kosza na śmieci stojącego obok łóżka. Wepchnął słomkę pod 
      opatrunek i poruszał nią. 

      - Przeszedłem do historii. Nie pozwolą mi jeździć. 

      Sublett patrzył na słomkę. 

      - Nie powinieneś dotykać niczego w tym szpitalu. 

      - Niczym się od ciebie nie zarażę, Sublett. Jesteś jednym z 
      najczyściejszych popaprańców na świecie. 

      - I co będziesz robił, Berry? Przecież musisz z czegoś żyć, człowieku. 

      Rydell wrzucił słomkę z powrotem do kosza. 

      - No, jeszcze nie wiem. Jednak wiem, że nie zamierzam pilnować posiadłości 
      ani żadnych sklepów. 

      - A co z tymi hackerami, Berry? Myślisz, że złapią tych, którzy nas 
      wrobili? 

      - Nie. Jest ich zbyt wielu. Republika Żądzy istnieje już jakiś czas. 
      Federalni mają listę około trzystu znanych "zwolenników", ale nie dadzą 
      rady zgarnąć wszystkich i ustalić, kto to zrobił. Chyba, że któryś z nich 
      zakapuje innego, co dość często się zdarza. 

      - Tylko dlaczego nam to zrobili? 

      - Do diabła, Sublett, skąd ja mam wiedzieć? 

      - Zwyczajne świństwo. 

      - No pewnie, a Hernandez mówi, że LAPD uważa, że ktoś chciał przyłapać 
      panią Schonbrunn bez majtek. 

      Ani Sublett, ani Rydell nie widzieli pani Schonbrunn, bo - jak się okazało 
      - siedziała w pokoju dziecinnym. Natomiast dzieci wcale tam nie było, 
      ponieważ wybrały się z ojcem polatać sobie nad trzema nowymi wulkanami w 
      stanie Waszyngton. 

      Żadna z informacji podanych przez Gunheada tamtej nocy, po opuszczeniu 
      myjni samochodowej, nie była prawdziwa. Ktoś dobrał się do komputera 
      pokładowego hotspura hussara i wprowadził do niego zbiór starannie 
      opracowanych i całkowicie fałszywych danych, odcinając Rydella i Subletta 
      od IntenSecure oraz Gwiazdy Śmierci (która, oczywiście, nie wyłączyła 
      się). Rydell podejrzewał, że kilku z tych miłych starych Mongołów w myjni 
      mogło coś o tym wiedzieć. 




      I może w tej krótkiej chwili niesamowitego olśnienia, kiedy pogięty przód 
      Gunheada wciąż próbował wspiąć się na potrzaskane resztki dwóch skórzanych 
      kanap, a on przypomniał sobie śmierć Kennetha Turveya, Rydell doszedł do 
      wniosku, że ten szalony poryw, ta chęć działania, jest czymś, czemu nie 
      zawsze można w pełni zaufać. 

      - Człowieku - powiedział Sublett, jakby do siebie - przecież oni zabiją te 
      dzieci. 

      Z tymi słowami odpiął pasy i z glockiem w ręku wyskoczył z wozu, zanim 
      Rydell zdążył cokolwiek zrobić. Dojeżdżając na miejsce, Rydell kazał mu 
      wyłączyć syrenę i migacze, ale teraz wszyscy w tym domu wiedzieli już, że 
      przybyli faceci z IntenSecure. 

      - Wkraczam do akcji - usłyszał swój głos Rydell, przyczepiając kaburę z 
      glockiem do munduru i łapiąc miazgacz, który ze względu na siłę rażenia 
      był zapewne najlepszą bronią, jakiej można by użyć w pokoju pełnym dzieci. 
      Kopnięciem otworzył drzwi i wyskoczył, przebijając buciorami gruby szklany 
      blat stolika do kawy. (Rana wymagała dwunastu szwów, ale była płytka.) 
      Nigdzie nie widział Subletta. Chwiejnie ruszył naprzód, przyciskając do 
      piersi żółty miazgacz, niejasno uświadamiając sobie, że nie czuje lewej 
      ręki. 

      - Stój, kutasie! - wrzasnął najdonośniejszy głos na świecie. 

      - Tu LAPD! Rzuć to gówno albo odstrzelimy ci dupę! 

      Rydell znalazł się w kręgu niespodziewanej i kompletnie oślepiającej 
      jasności, światła tak jaskrawego, że paliło jego oczy jak roztopiony 
      metal. 

      - Słyszysz mnie, kutasie? 

      Krzywiąc się, osłaniając dłonią oczy, Rydell odwrócił się i ujrzał 
      bulwiaste, opancerzone cielsko nadlatującego patrolowca. Podmuch 
      rozpłaszczał w japońskim ogródku wszystko to, po czym nie przejechał 
      Gunhead. 

      Rydell upuścił miazgacz. 

      - Pistolet też, dupku! 

      Rydell kciukiem i palcem wskazującym chwycił rękojeść glocka. Broń 
      oderwała się razem z kaburą, z cichym lecz wyraźnym trzaskiem rzepów, 
      jakimś cudem słyszalnym przez pomruk wyciszonego do akcji silnika 
      helikoptera. 

      Upuścił glocka i podniósł ręce do góry. A raczej próbował. Lewa była 
      złamana. 

      Znaleźli Subletta piętnaście stóp od Gunheada. Twarz i dłonie napuchły mu 
      jak jasnoróżowe baloniki i najwyraźniej dusił się. Gospodyni Schonbrunnów, 
      Bośniaczka, użyła środka zawierającego ksylen i chlorowęglowodory do 
      wyczyszczenia śladów kredek z blatu dębowego stołu. 

      - Co mu się stało, do cholery? - zapytał jeden z gliniarzy. 

      - Ma alergię - powiedział Rydell przez zaciśnięte zęby; skuli mu ręce na 
      plecach i bolało go jak diabli. - Musicie zabrać go do szpitala. Sublett 
      otworzył oczy, a przynajmniej usiłował. 

      - Berry... 

      Rydell przypomniał sobie tytuł tego filmu, który oglądał w telewizji. 

      - Cudowna mila - powiedział. 

      Sublett zmrużył oczy. 

      - Nigdy go nie widziałem - powiedział i zemdlał. 




      Tego wieczoru pani Schonbrunn zabawiała się z polskim architektem zieleni. 
      Policjanci znaleźli ją w pokoju dziecinnym. Oniemiała z wściekłości, miała 
      na sobie kilka interesujących, kosztownych fatałaszków z angielskiej gumy, 
      prawdziwej skóry oraz parę zabytkowych kajdanków Smith & Wesson, które 
      ktoś troskliwie wyczyścił i pooksydował na czarno - natomiast ogrodnik 
      najwidoczniej ruszył w siną dal, gdy tylko usłyszał, jak Rydell zaparkował 
      Gunheada w salonie. 




      3
      Niemiłe przyjęcie


      Chevette nigdy niczego nie kradła, przynajmniej nie ludziom i zdecydowanie 
      nie wtedy, kiedy rozwoziła przesyłki. Oprócz jednego pechowego 
      poniedziałku, kiedy zwinęła okulary przeciwsłoneczne temu kompletnemu 
      dupkowi, tylko dlatego, że po prostu jej podpadł. 

      Stała sobie pod oknem na dziewiętnastym piętrze, spoglądając na most, na 
      szare skorupy wielkich sklepów, gdy podszedł do niej. Już prawie zdołała 
      dostrzec mieszkanie Skinnera, wysoko wśród lin, kiedy dotknął jej nagich 
      pleców czubkiem palca. Wsadził rękę pod kurtę Skinnera i pod podkoszulek. 

      Nosiła tę kurtkę wszędzie, jak jakąś zbroję. Wiedziała, że jeżdżąc o tej 
      porze roku, powinna nosić tylko nanoporowe wdzianka, ale wolała tę starą 
      katanę Skinnera z paskowymi kodami Allied na klapach. Kuleczki łańcuszków 
      przy zamkach błyskawicznych zakołysały się, gdy obróciła się na pięcie, by 
      odtrącić ten palec. Przekrwione oczy. Twarz wyglądająca tak, jakby zaraz 
      miała się rozpłynąć. W zębach trzymał krótkie, cienkie, zielonkawe cygaro, 
      ale nie zapalił go. Wyjął je z ust, zanurzył wilgotny koniec w szklaneczce 
      z przejrzystym płynem i pociągnął. Wyszczerzył się do niej. Jakby 
      wiedział, że nie pasowała do tego miejsca, takiego przyjęcia w starym, 
      lecz niezwykle drogim hotelu przy Geary. 

      Jednak to była ostatnia przesyłka tego dnia, paczka dla prawnika, a tak 
      niedaleko płonęły kosze na śmieci Tenderloin z kulącymi się wokół nich 
      ludźmi, których opuściło szczęście. Twarze oświetlone nikłym blaskiem 
      cienkich szklanych rurek. Oczy pełne tej strasznej, przelotnej 
      satysfakcji. Ten widok niezmiernie wywoływał u niej dreszcze, zawsze. 
      Włączywszy blokadę i alarm roweru w głucho dudniącym, podziemnym parkingu 
      hotelu "Morrisey", wjechała windą dla personelu do holu, gdzie faceci z 
      ochrony usiłowali odebrać jej przesyłkę, ale nie zdołali. Miała ją oddać 
      tylko panu Garreau z pokoju 808, co wyraźnie głosił napis na paczce. 
      Przesunęli skanerem po kodzie paskowym jej odznaki Allied, prześwietlili 
      rentgenem paczkę, sprawdzili ją wykrywaczem metali i machnięciem ręki 
      przepuścili do windy z różowymi lustrami osadzonymi w grubym jak drzwi 
      bankowego sejfu brązie. Wjechała na ósme i poszła korytarzem, cichym 
      niczym las ze snu. Znalazła pana Garreau w koszulce z krótkim rękawem i 
      krawacie barwy świeżo przetopionego ołowiu. Podpisał kwit, nie nawiązując 
      kontaktu wzrokowego; z paczką w ręku zamknął jej przed nosem opatrzone 
      trzema mosiężnymi cyframi drzwi. Sprawdziła fryzurę w lśniącym jak lustro, 
      wybitym kursywą zerze. Kucyk z tyłu sterczał jak należy, ale nie była 
      pewna, że z przodu uczesano ją równie dobrze. Szpice wciąż były trochę za 
      długie. I jakby zbyt cienkie. Ruszyła z powrotem korytarzem, pobrzękując 
      hardwarem przy kurtce Skinnera, wbijając podeszwy butów w świeżo odkurzony 
      dywan barwy mokrej od deszczu terakoty. 

      Drzwi windy otworzyły się i wypadła z nich ta japońska dziewczyna. Albo 
      prawie wypadła, bo Chevette złapała ją pod pachy i oparła o framugę drzwi. 


      - Gdzie przyjęcie? 

      - Co na to twoi starzy? - zapytała Chevette. 

      - Dziewiąte piętro! Duże przyjęcie! 

      Oczy dziewczyny składały się z samych źrenic, były szkliste jak z 
      plastiku. 

      I tak Chevette, z prawdziwym kieliszkiem pełnym prawdziwego francuskiego 
      wina w jednej i najmniejszą kanapką, jaką kiedykolwiek widziała w drugiej 
      ręce, zaczęła się zastanawiać, ile pozostało jej czasu, zanim hotelowy 
      komputer zauważy, że jeszcze nie opuściła terenu. Jednak nie 
      przypuszczała, żeby przyszli szukać jej tutaj, ponieważ ktoś najwidoczniej 
      sporo zapłacił, żeby wydać takie przyjęcie. 

      Niektórym było bardzo wesoło, ponieważ w ciemnej łazience wdychali lód 
      przez delfina z dmuchanego szkła, o obłych kształtach rozświetlanych 
      trzepoczącym niebieskawym języczkiem zapalniczki. A bawiono się nie tylko 
      w jednym pomieszczeniu, ale w wielu połączonych ze sobą pokojach. Ponadto 
      było tu mnóstwo ludzi; mężczyźni przeważnie w garniturach z kamizelkami na 
      cztery guziki, wykrochmalonymi koszulami z żabotami, bez krawatów, lecz z 
      kosztownymi zapinkami. Kobiety nosiły stroje, jakie Chevette widziała 
      tylko w miesięcznikach. Bogaci ludzie, najwyraźniej, a w dodatku 
      cudzoziemcy. Chociaż może bogaci są wszędzie cudzoziemcami. 

      Zdołała jakoś umieścić Japonkę w pozycji horyzontalnej na długiej zielonej 
      kanapie, na której teraz chrapała, bezpieczna, o ile ktoś na niej nie 
      siądzie. Rozejrzawszy się wokół, Chevette stwierdziła, że nie była jedyną 
      źle ubraną osobą w tym towarzystwie. Na przykład ten facet w łazience, w 
      luźnych żółtych szortach - ale to skrajny przypadek. Ponadto para 
      dziewczyn, reprezentujących najstarszy zawód świata, które jednak mogły 
      stanowić akceptowany element lokalnego folkloru, służący jakiemuś 
      konkretnemu celowi. 

      A potem ten dupek tuż przed jej nosem, szczerzący się parszywym pijackim 
      uśmiechem, więc położyła dłoń na małym składanym nożu, kolejnym eksponacie 
      pożyczonym od Skinnera. W rączce była dziura, w którą wpychało się czubek 
      kciuka, by z trzaskiem otworzyć nóż jedną ręką. Ostrze było zaledwie 
      trzycalowe, szerokości łyżki, złowrogo ząbkowane i ceramiczne. Skinner 
      mówił, że to nóż fraktalowy, w rzeczywistości dwukrotnie dłuższy od samego 
      ostrza. 

      - Zdaje się, że niezbyt dobrze się bawisz - mówi tamten. Europejczyk, 
      jednak Chevette nie rozpoznała akcentu. Nie Francuz i nie Niemiec. Jego 
      kurtka też jest ze skóry, ale nie takiej jak katana Skinnera. Z jakiegoś 
      gruboskórnego zwierzęcia z włosiem jak gruby jedwab o barwie tabaki. 
      Chevette wspomina zapach pożółkłych gazet w pokoju Skinnera, niektórych 
      tak starych, że zdjęcia stały się tylko odcieniami szarości - podobnymi do 
      widoku miasta oglądanego czasem z mostu. 

      - Całkiem nieźle, dopóki się nie pojawiłeś - mówi Chevette, myśląc, że 
      czas już chyba iść, ten facet to złe wieści. 

      - Powiedz mi - mówi dupek, patrząc z uznaniem na jej kurtkę, podkoszulek i 
      kolarki - jakie świadczysz usługi. 

      - O czym ty, kurwa, mówisz? 

      - Z pewnością - ciągnie tamten, wskazując na dziewczyny z Tenderloin po 
      drugiej stronie pokoju - możesz zaproponować coś bardziej 
      interesującego... - z lubością smakuje to słowo - ...niż te dwie. 

      - Pieprzę to - mówi Chevette. - Jestem posłańcem. 

      Jego twarz przybiera zabawny wyraz, jakby coś do niego dotarło mimo 
      pijackiego zamroczenia i dręczyło go. Potem odchyla głowę w tył i śmieje 
      się jak z najlepszego żartu na świecie. Chevette dostrzega mnóstwo bardzo 
      białych, wyglądających na niezwykle kosztowne, zębów. Skinner powiedział 
      jej, że bogaci nigdy nie mają metalu w zębach. 

      - Powiedziałam coś śmiesznego? 

      Dupek ociera oczy. 

      - A więc coś nas łączy, ciebie i mnie... 

      - Wątpię. 

      - Ja też jestem posłańcem - powiada, chociaż zdaniem Chevette niewielki 
      pagórek wystarczyłby, żeby ustawił się w kolejce po tlen. - Kurierem - 
      uzupełnia, jakby sobie przypomniał. 

      - No to pędź stąd - mówi mu i obchodzi go z daleka, ale w tej chwili 
      gaśnie światło i rozlega się muzyka - intro do She's God's Girlfriend 
      Chrome Koran. Chevette, która ma słabość do kawałków Chrome Koran i 
      puszcza je, jadąc na rowerze, ilekroć potrzebuje dopingu do pędu, teraz 
      porusza się w jej rytmie, bo tańczą wszyscy, nawet lodziarze z łazienki. 

      Pozbywszy się dupka, a przynajmniej zapomniawszy o nim, zauważa, że ci 
      ludzie wyglądają o wiele lepiej, kiedy tańczą. Naprzeciw niej wyrasta 
      jakaś dziewczyna w skórzanej spódniczce i czarnych bucikach z brzęczącymi 
      srebrnymi ostrogami. Chevette uśmiecha się; tamta odpowiada uśmiechem. 

      - Jesteś z miasta? - pyta dziewczyna, gdy kończy się She's God's 
      Girlfriend, i Chevette przez moment ma wrażenie, że tamta chce wiedzieć, 
      czy jest gońcem municypalnym. Dziewczyna - kobieta - dojrzalsza niż 
      wyglądała na pierwszy rzut oka, może po dwudziestce, ale zdecydowanie 
      starsza od Chevette. Przystojna, ale nie wyglądająca na modelkę; ciemne 
      oczy, krótko przycięte czarne włosy. - San Francisco? 

      Chevette kiwa głową. Następna melodia jest starsza od niej; zdaje się, że 
      tego czarnego faceta, który rozjaśnił sobie karnację, a potem odpadła mu 
      twarz. Rozgląda się, szukając swego kieliszka, ale wszystkie wyglądają tak 
      samo. Ta japońska laleczka przesuwa się obok, kołysząc piersiami, ale w 
      jej oczach nie pojawia się błysk rozpoznania na widok Chevette. 

      - Cody zwykle znajduje w San Francisco wszystko, czego potrzebuje - mówi 
      kobieta zmęczonym głosem, jednocześnie zdradzającym, że uważa to za bardzo 
      zabawne. Niemka, myśli Chevette, słysząc jej akcent. 

      - Kto? 

      Kobieta unosi brwi. 

      - Nasz gospodarz. 

      Jednak z jej twarzy nie znika szeroki, miły uśmiech. 

      - Ja po prostu weszłam... 

      - Chciałabym móc powiedzieć to samo! - śmieje się kobieta. 

      - Dlaczego? 

      - Ponieważ wtedy mogłabym wyjść. 

      - Nie podoba ci się tu? 

      Z bliska kobieta pachnie drogimi perfumami. Chevette nagle z niepokojem 
      myśli o tym, jak sama pachnie, po całym dniu na rowerze, bez prysznica. 
      Jednak kobieta bierze ją pod rękę i odprowadza na bok. 

      - Naprawdę nie znasz Cody'ego? 

      - Nie. 

      Chevette widzi pijaka, tego dupka, przez otwarte drzwi do drugiego pokoju, 
      gdzie wciąż są zapalone światła. On patrzy prosto na nią. 

      - Myślę, że chyba już sobie pójdę, dobrze? 

      - Nie musisz. Proszę. Ja tylko zazdroszczę ci tej możliwości. 

      - Jesteś Niemką? 

      - Padwanką. 

      Chevette wie, że to część dawnych Włoch. Północna część, myśli. 

      - Kim jest ten Cody? 

      - Cody lubi przyjęcia, a to szczególnie sobie upodobał. Ono trwa już od 
      kilku lat. Jeżeli nie tutaj, to w Londynie, Pradze, Makao... 

      Jakiś chłopiec przedziera się przez tłum, niosąc tacę pełną drinków. Nie 
      wygląda na pracownika hotelu. Jego wykrochmalona koszula już nie jest 
      nieskazitelna, ale rozpięta i wyciągnięta ze spodni. Chevette dostrzega, 
      że przez jedną brodawkę piersiową ma przewleczony kolczyk z małym stalowym 
      dzwoneczkiem. Sztywny żabot rozpiął mu się z przodu i sterczy jak 
      przekrzywiona aureola. Kiedy podsuwa jej tacę, kobieta bierze kieliszek 
      białego wina. Chevette potrząsa głową. Na tacy leży biały talerzyk z 
      tabletkami i czymś, co wygląda jak skręty pląsu. 

      Chłopak mruga do Chevette i odchodzi. 

      - Wydaje ci się dziwne? 

      Kobieta wypija wino i rzuca pusty kieliszek przez ramię. Chevette słyszy 
      brzęk szkła. 

      - Hę? 

      - Przyjęcie Cody'ego. 

      - Tak. Chyba. Chcę powiedzieć, że po prostu weszłam... 

      - Gdzie mieszkasz? 

      - Na moście. 

      Jeszcze szerszy uśmiech, czekając na reakcję. 

      - Naprawdę? Wygląda tak... tajemniczo. Chciałabym tam pójść, ale nie ma 
      wycieczek, a mówią, że to niebezpieczne miejsce... 

      - Wcale nie - mówi Chevette, a potem zastanawia się. - Po prostu... nie 
      ubieraj się zbyt elegancko, dobrze? Tam nie jest bardziej niebezpiecznie 
      niż w tej okolicy. 

      Myśli o tamtych wokół płonących koszów na śmieci. 

      - Tylko nie idź na Treasure Island. I nie próbuj dotrzeć aż do Oakland. 
      Trzymaj się początku mostu. 

      - Podoba ci się tam? 

      - Cholera, tak. Nie chciałabym mieszkać nigdzie indziej. 

      Kobieta uśmiecha się. 

      - Myślę, że jesteś bardzo szczęśliwa. 

      - No cóż - mówi Chevette, czując się niezręcznie - muszę już iść. 

      - Mam na imię Maria... 

      - Chevette - mówi i podaje jej rękę. Prawie tak jak jej drugie imię. 
      Chevette-Marie. 

      Wymieniają uścisk dłoni. 

      - Do widzenia, Chevette. 

      - Całkiem miłe przyjęcie, wiesz? 

      - To nie jest miłe przyjęcie. 

      Prostując ramiona w obszernej kurtce Skinnera, Chevette kiwa głową Marii i 
      zaczyna przedzierać się przez tłum. Ten jest już kilkakrotnie gęstszy, 
      może znajomi tego Cody'ego wciąż przybywają. Jest tu teraz więcej 
      Japończyków, wszyscy w eleganckich garniturach; ich żony, sekretarki czy 
      kimkolwiek są te kobiety, noszą perły. Jednak najwidoczniej to nie 
      przeszkadza im wczuć się w atmosferę zabawy. Robi się coraz głośniej, bo 
      goście są bardziej podochoceni. Słychać ten nieustanny szum rozmów 
      toczonych po kilku kieliszkach i Chevette chce jak najszybciej stąd wyjść. 
      Utyka w pobliżu drzwi do łazienki, w której przedtem widziała lodziarzy, 
      ale teraz są zamknięte. Grupka Francuzów rozmawia tam, wymachując rękami, 
      ale Chevette słyszy, jak ktoś w środku wymiotuje. 

      - Chcę przejść - mówi do siwego, ostrzyżonego na rekruta mężczyzny w 
      muszce i przepycha się obok niego, wylewając mu drinka. On rzuca za nią 
      coś po francusku. 

      Chevette czuje się teraz jak ofiara klaustro, tak jak czasem w biurach, 
      kiedy recepcjonista każe jej czekać na jakąś przesyłkę, a ona widzi tych 
      wszystkich urzędników kręcących się tam i z powrotem, i zastanawia się, 
      czy to ma jakiś sens, czy też oni po prostu robią to bez celu. A może tak 
      działa na nią wino, troszeczkę, ponieważ rzadko pije i teraz nie zachwyca 
      ją smak, jaki pozostawiło jej w ustach. I nagle dostrzega swojego pijaka, 
      tego Euro z nie zapalonym cygarem, przysuwającego spocone czoło zbyt 
      blisko apatycznookiej, lekko zaniepokojonej twarzy jednej z dziewcząt 
      Tenderloin. Uwięził ją w kącie pokoju. W ścisku, tak blisko drzwi, 
      korytarza i wolności, Chevette przez moment zostaje przyciśnięta do jego 
      pleców, co nie przerywa potoku okropnych bzdur, jakie on wciska tamtej 
      dziewczynie, jednak powoduje gwałtowny ruch jego łokcia, którym mocno 
      szturcha Chevette w żebra, usiłując wywalczyć sobie więcej przestrzeni. A 
      Chevette, zerkając w dół, zauważa coś sterczącego z kieszeni tabaczkowej 
      skórzanej kurtki. W następnej chwili ma to w ręce, wpycha za kolarki i 
      wychodzi, a ten dupek nawet niczego nie zauważa. 

      W nagłej ciszy korytarza, przy cichnących odgłosach przyjęcia, idąc do 
      windy - ma ochotę biec. Ma też chęć wybuchnąć śmiechem, ale zaczyna się 
      bać. 

      Idź. 

      Mijając stertę tac, brudnych szklanek i talerzy. Pamiętając o platfusach z 
      ochrony, czekających w holu. To coś tkwi w jej spodenkach. W głębi 
      bocznego korytarza dostrzega drzwi służbowej windy, szeroko otwarte i 
      zapraszające. Młody Azjata ze stalowym wózkiem zachlapanym farbą i 
      zastawionym płaskimi prostokątami telewizyjnych ekranów. Obrzucają czujnym 
      spojrzeniem, kiedy wchodzi za nim do kabiny. Ma twarz o ostrych kościach 
      policzkowych, bystre, głęboko osadzone oczy, a włosy podgolone wysoko w 
      niemal pionowy czub - jeden z tych, jakie uwielbiają wszyscy ci faceci. Na 
      przedzie czystej, szarej, roboczej koszuli ma przypięty identyfikator, a 
      na szyi zawieszony na czerwonym nylonowym sznurze virtufax. 

      - Piwnica - mówi Chevette. 

      Jego faks brzęczy. Chwyta go, naciska guzik, zerka w okienko. Ten 
      przedmiot w jej spodniach wydaje się ogromny. Potem chłopak puszcza faks, 
      mruga do niej i naciska przycisk oznaczony B-6. Drzwi zasuwają się z 
      hałasem i Chevette zamyka oczy. Opiera się o miękkie poduchy ściany i 
      marzy o tym, żeby być w pokoju Skinnera, nasłuchując skrzypienia lin. 
      Podłogę tworzy warstwa desek ułożonych na skraju, w środku sterczy 
      wybrzuszenie liny tkwiącej w jej stalowym siodle, a Skinner twierdzi, że 
      ta lina składa się z 17 464 włókien. Każde ma grubość ołówka. Przy 
      odpowiednim wietrze można przyłożyć do niej ucho i usłyszeć, jak most 
      śpiewa. Winda bez powodu zatrzymuje się na czwartym. Kiedy drzwi otwierają 
      się, nie ma za nimi nikogo. Chevette ma ochotę ponownie nacisnąć B-6, ale 
      powstrzymuje się i czeka, aż wyręczy ją Azjata. B-6 nie jest garażem, w 
      którym tak bardzo chciałaby się znaleźć, ale labiryntem wiekowych 
      betonowych tuneli, wyłożonych popękanymi asfaltowymi płytami, z grubymi 
      starymi rurami zwisającymi ze stalowych uchwytów pod sufitem. Chevette 
      wymyka się z windy, podczas gdy chłopak majstruje przy jednym z kółek 
      wózka. 

      Stuletni spacer wzdłuż rzędu zamkniętych na kłódki chłodni, pięćdziesięciu 
      odkurzaczy ładujących akumulatory z szeregu ponumerowanych stanowisk, 
      rolek dywanów poukładanych jak kłody. Znowu ludzie w roboczych ubraniach, 
      niektórzy w białych kuchennych fartuchach, więc usiłuje przybrać minę i 
      postawę posłańca, mając nadzieję, że wygląda, jakby doręczała jakąś 
      przesyłkę. Znajduje wąskie schody i wchodzi po nich. Powietrze jest 
      rozgrzane i gęste. Wykrywacze ruchu włączają dla niej światło na każdym 
      kolejnym podeście. Czuje przytłaczający ciężar całego starego budynku. 
      Jednak jej rower jest tam, na B-2, za filarem z odrapanego betonu. 

      - Trzymaj się z daleka - mówi, kiedy Chevette podchodzi na odległość 
      pięciu stóp. Nie tak głośno jak samochód, ale równie poważnie. 

      Pod warstwą napylonej imitacji rdzy i zręcznie poprzylepianej taśmy 
      izolacyjnej, geometria pustej w środku ramy z węglowego włókna sprawia, że 
      uda Chevette zaczynają drżeć. Przesuwa lewą rękę przez pętlę 
      identyfikującą za siodełkiem. Słyszy cichy podwój- ny trzask zwalnianej 
      blokady cząstkowej i w następnej chwili już siedzi na rowerze i jedzie. 

      Nigdy nie czuła się lepiej, niż gnając poplamioną olejem rampą na 
      zewnątrz. 




      4
      Miejsca pracy


      Współlokator Rydella, Kevin Tarkovsky, miał kość przewleczoną przez nos i 
      pracował w butiku windsurfingowym nazywanym "Tylko mi dmuchaj". W 
      poniedziałek rano, kiedy Rydell powiedział mu, że przestał pracować dla 
      IntenSecure, Kevin zaproponował, że znajdzie mu pracę w handlu, coś 
      związanego ze sportem. 

      - Zasadniczo masz odpowiednią budowę - rzekł Kevin, spoglądając na nagi 
      tors i ramiona Rydella. Ten wciąż miał na sobie pomarańczowe spodnie, 
      które włożył, idąc na spotkanie z Hernandezem. Pożyczył je od Kevina. 
      Właśnie zdjął opatrunek, wypuścił z niego powietrze i wepchnął do 
      pięciogalonowego plastikowego wiadra po farbie, pełniącego rolę kosza na 
      śmieci. Wiadro miało z boku wielką, samoprzylepną stokrotkę. - Powinieneś 
      tylko trochę bardziej regularnie ćwiczyć. I może zapuścić kucyk. Na znak 
      przynależności do klanu. 

      - Kevin, nie mam pojęcia o surfingu, windsurfingu, niczym takim. Tylko 
      parę razy wypłynąłem na ocean. Przeważnie w Tampa Bay. 

      Była prawie dziesiąta rano. Kevin miał wolny dzień. 

      - Sprzedawanie polega na wywieraniu wrażenia, Berry. Klient potrzebuje 
      informacji, a ty ją dostarczasz. Jednak ponadto robisz na nim wrażenie. 

      Kevin poparł swoje słowa, stukając w kawałek gładkiej wołowej kości. 

      - A potem sprzedajesz im nowy sprzęt. 

      - Nie jestem opalony. 

      Skóra Kevina miała kolor i połysk pary ciemnobrązowych bucików Cole-Haan, 
      które ciotka podarowała Rydellowi na piętnaste urodziny. Nie miało to nic 
      wspólnego z genami czy przebywaniem na słońcu, lecz było rezultatem 
      regularnych zastrzyków oraz stosowania rozmaitych pigułek i maści. 

      - No cóż - przyznał Kevin - opalenizna byłaby ci potrzebna. 

      Rydell wiedział, że Kevin nie uprawia windsurfingu i nigdy tego nie robił, 
      ale przynosi do domu dyskietki ze sklepu i ogląda je przez wideogogle, 
      analizując rozmaite ruchy. Nie wątpił, że Kevin może dostarczyć wszelkich 
      możliwych informacji, jakich zażądałby potencjalny nabywca. A ponadto 
      robił wrażenie: z tą utrwaloną opalenizną, wypracowaną ćwiczeniami 
      sylwetką, zwracał na siebie uwagę. Przeważnie kobiet, chociaż nie robiło 
      to na nim wielkiego wrażenia. 

      Kevin sprzedawał głównie odzież. Drogie stroje, które miały chronić przed 
      UV i zanieczyszczeniami zawartymi w wodzie. W jedynej szafie stojącej w 
      ich pokoju miał dwa kartony pełne takich ubrań. Rydell, który obecnie nie 
      miał się w co ubrać, mógł w nich grzebać i wybierać sobie, co chciał. Jak 
      się okazało, nie miał wielkiego wyboru, ponieważ stroje do surfingu 
      najczęściej były z Day-Glo, czarnego nanoporu albo mirrorflexu. Kilka 
      znośniejszych ciuchów miało logo "Tylko mi dmuchaj" ukazujące się pod 
      wpływem UV, kiedy warstwa ozonowa była w szczególnie kiepskim stanie, co 
      Rydell odkrył podczas ostatniej wyprawy na targowisko. 

      Dzielił z Kevinem jeden z pokoi niewielkiego mieszkania w Mar Vista, niby 
      z widokiem na morze, którego nie było. Ktoś przegrodził pokój kilkoma 
      gipsowymi płytami. Po stronie Rydella płytę pokrywały te same 
      samoprzylepne stokrotki i kolekcja naklejek na zderzaki z takich miejsc, 
      jak Magie Mountain, Nissan County, Disneyland i Skywalker Park. Mieszkanie 
      dzielili z dwoma innymi lokatorami, a właściwie trzema, jeśli liczyć 
      zajmującą garaż Chinkę (która przynajmniej miała tam własną łazienkę). 

      Za większą część swojej pierwszej wypłaty w IntenSecure Rydell kupił 
      futon. Kupił go na targowisku; tam były tańsze, a kram nazywał się "Futon 
      Mouth", co Rydell uznał za bardzo zabawne. Dziewczyna ze straganu 
      wyjaśniła mu, że powinien wcisnąć kontrolerowi na peronie metra 
      dwudziestaka, a wtedy będzie mógł wsiąść ze zrolowanym futonem, który 
      mieścił się w zielonym plastikowym worku przypominającym śpiwór. 

      Później, czekając na zdjęcie opatrunku, spędził na tym futonie sporo 
      czasu, wpatrując się w obrazki. Zastanawiał się, czy ten, kto je tu 
      umieścił, naprawdę odwiedził wszystkie te miejsca. Hernandez raz 
      proponował mu pracę w Nissan County. IntenSecure miała tam swoją filię. 
      Rodzice Rydella pojechali w podróż poślubną do Disneylandu. Skywalker Park 
      był tu, w San Francisco; przedtem nazywał się Golden Gate i Rydell 
      pamiętał zamieszki, jakie wybuchły, kiedy go sprywatyzowano. 

      - Zarejestrowałeś się w którymś z biur pośrednictwa pracy, Berry? 

      Rydell potrząsnął głową. 

      - Ja stawiam - rzekł Kevin, podając mu hełm. Nie takie sprytne niewielkie 
      okulary, jakie miała Karen, lecz białe plastikowe urządzenie podobne do 
      gogli używanych przez dzieci do gier komputerowych. - Włóż je. Ja wybiorę 
      numer. 

      - No cóż - rzekł Rydell - to ładnie z twojej strony, Kevin, ale nie 
      powinieneś robić sobie tyle kłopotu. 

      Kevin dotknął kości tkwiącej w nosie. 

      - Hmm, chodzi mi też o czynsz. 

      No tak. Rydell włożył hełm. 




      - A teraz - powiedziała z ożywieniem Sonya - widzimy, że ukończyłeś szkołę 
      policealną... 

      - Akademię - poprawił Rydell. - Policyjną. 

      - Tak, Berry, ale widzimy, że następnie byłeś zatrudniony tylko przez 
      osiemnaście dni, a później zawieszony w obowiązkach. 

      Sonya wyglądała jak ślicznotka z kreskówek. Żadnych porów w skórze. 
      Żadnych przebarwień. Jej zęby były bardzo białe i wyglądały jak sztuczne; 
      coś, co można zdjąć z zaczepów, żeby dokładniej obejrzeć. Nie po to, by 
      wyczyścić, bo nie było takiej potrzeby; przecież postacie z kreskówek nie 
      jedzą. Jednak miała cudowne cycki; takimi cyckami Rydell obdarzyłby ją, 
      gdyby był utalentowanym rysownikiem. 

      - No cóż - powiedział, myśląc o Turveyu. - Przydzielili mnie do patrolu i 
      miałem kłopoty. 

      Sonya ze zrozumieniem pokiwała głową. 

      - Widzę, Berry. 

      Rydell zastanawiał się, co naprawdę widziała. I czy ten system, który 
      używał jej jako marionetki, w ogóle mógł widzieć. I jak system komputerowy 
      biura pośrednictwa pracy przedstawiał kogoś takiego jak Rydell? Niezbyt 
      pozytywnie, pomyślał. 

      - Potem przeniosłeś się do Los Angeles, Berry, po czym mamy dziesięć 
      tygodni zatrudnienia w sekcji ochrony rezydencji IntenSecure Corporation. 
      Kierowca z umiejętnością posługiwania się bronią. 

      Rydell pomyślał o pęku rakiet podwieszonym pod śmigłowiec LAPD. Zapewne 
      mieli tam również jedno z tych działek sekwencyjnych. 

      - Yhm-przytaknął. 

      - I zrezygnowałeś z posady w IntenSecure. 

      - Chyba tak. 

      Sonya rozpromieniła się, jakby właśnie nieśmiało wyznał, że ma 
      doświadczenie polityczne lub dorobek naukowy. 

      - No cóż, Berry - powiedziała - daj mi chwilę pomyśleć! 

      Mrugnęła do niego i zamknęła swoje wielkie, zbyt niebieskie oczy. 

      Jezu, pomyślał Rydell. Próbował zerknąć w bok, ale hełm Kevina nie miał 
      żadnych urządzeń peryferyjnych, więc niczego tam nie było. Tylko Sonya, 
      pusty prostokąt jej biurka, kilka typowo biurowych detali i logo agencji 
      pośrednictwa na ścianie za jej plecami. To logo nadawało jej wygląd 
      komentatorki kanału telewizyjnego nadającego wyłącznie bardzo dobre 
      wiadomości. 

      Sonya otworzyła oczy. Jej uśmiech stał się wręcz oślepiający. 

      - Jesteś z Południa - powiedziała. 

      - Yhm. 

      - Plantacje, Berry. Magnolie. Tradycja. A także pewien mrok. Trochę 
      dreszczyku. Faulkner. 

      Faw... 

      - Hę? 

      - "Nightmare Folk Art"; Berry. Ventura Boulevard, Sherman Oaks. 

      Kevin patrzył, jak Rydell zdejmuje hełm i zapisuje adres oraz numer 
      telefonu na okładce "People" z zeszłego tygodnia. Gazeta należała do 
      Moniki, chińskiej dziewczyny mieszkającej w garażu; zawsze drukowała ją, 
      pomijając doniesienia o skandalach i nieszczęściach, natomiast z 
      poszerzoną kroniką towarzyską, szczególnie o wszelkie aktualne wzmianki 
      dotyczące angielskiej rodziny królewskiej. 

      - Mają coś dla ciebie, Berry? - spytał z nadzieją Kevin. 

      - Może - odparł Rydell. - To miejsce jest w Sherman Oaks. Zadzwonię tam i 
      sprawdzę. 

      Kevin bawił się kością w nosie. 

      - Mogę cię podwieźć - rzekł. 




      W witrynie "Nightmare Folk Art" był wielki obraz Wniebowzięcia. Rydell 
      widywał takie obrazy na chrześcijańskich furgonetkach, zaparkowanych przy 
      centrach handlowych. Mnóstwo okrwawionych wraków samochodów i 
      nieszczęścia, oraz wszystkie te zbawione dusze ulatujące na spotkanie z 
      Jezusem o niepokojąco bystrym spojrzeniu. Ten obraz zawierał o wiele 
      więcej szczegółów. Każda ze zbawionych dusz miała własną twarz, jakby 
      naprawdę należała do jakiejś konkretnej osoby, a kilka z nich przypominało 
      mu rysy sławnych ludzi. Pomimo to obraz wyglądał, jak namalowany przez 
      piętnastolatka lub starszą panią. 

      Kevin wysadził go na rogu Sepulveda, skąd Rydell przeszedł jeszcze parę 
      ulic, szukając wskazanego adresu, mijając grupkę robotników w kaskach z 
      daszkami, którzy wylewali betonową donicę pod drzewo palmowe. Rydell 
      zastanawiał się, czy przed wirusem przy Ventura rosły prawdziwe palmy; 
      sztuczne były teraz tak popularne, że ludzie chcieli sadzić je wszędzie. 

      Ventura była jedną z tych ulic Los Angeles, które ciągnęły się w 
      nieskończoność. Wiedział, że z pewnością niezliczoną liczbę razy 
      przejeżdżał Gunheadem obok "Nightmare Folk Art", ale ulice wyglądały 
      zupełnie inaczej, kiedy się po nich spacerowało. Po pierwsze, człowiek był 
      zupełnie sam; po drugie, dostrzegałeś, jak popękane i brudne są te 
      budynki. Puste lokale za brudnymi szybami, ze stertą żółknących przesyłek 
      reklamowych na podłodze i czasem kałużą czegoś, co nie mogło być 
      deszczówką, więc zaczynałeś zastanawiać się, co to takiego. Mijałeś parę 
      takich witryn, a potem trafiałeś na sklep sprzedający okulary 
      przeciwsłoneczne w cenie sześciokrotnie wyższej od miesięcznego czynszu za 
      połowę pokoju w Mar Vista. Sklepu z okularami pilnował najemny gliniarz, 
      wpuszczający klientów po naciśnięciu dzwonka. 

      "Nightmare Folk Art" była właśnie taka, wciśnięta między nieczynny zakład 
      fryzjerski a podupadające biuro obrotu nieruchomościami, które na boku 
      sprzedawało polisy ubezpieczeniowe. "NIGHTMARE FOLK ART - POŁUDNIOWY 
      DRESZCZYK", ręcznie malowane litery, niezgrabne i cienkie jak nóżki komara 
      z kreskówki, białe na czarnym tle. Jednak przed nią parkowało kilka 
      drogich samochodów: srebmoszary range rover podobny do Gunheada, 
      wypucowany jak na paradę i jeden z tych małych, zabytkowych, dwuosobowych 
      porsche, które zawsze wydawały się Rydellowi zabawkami nakręcanymi na 
      kluczyk. Obszedł porsche szerokim łukiem, takie samochody zazwyczaj miały 
      hiperczuły, a także hiperagresywny system antywłamaniowy. Zza szyby z 
      pancernego szkła patrzył na niego najemny gliniarz; nie z IntenSecure, ale 
      innej firmy. Rydell pożyczył od Kevina parę odprasowanych spodni. Były 
      trochę ciasne w pasie, ale o wiele lepsze od tamtych pomarańczowych. 
      Włożył też czarną mundurową koszulę IntenSecure z odprutymi naszywkami, 
      stetson i buty SWAT. Nie był pewien, czy czarny kolor pasuje do khaki. 
      Nacisnął przycisk. Najemny gliniarz wpuścił go do środka. 

      - Mam spotkanie z Justine Cooper - powiedział Rydell, zdejmując okulary. 

      - Ma klienta - rzekł glina. Wyglądał na trzydziestolatka z jakiejś farmy w 
      Kansas czy gdzieś. Rydell spojrzał ponad jego ramieniem i dostrzegł chudą 
      kobietę o ciemnych włosach. Rozmawiała z grubym mężczyzną, który w ogóle 
      nie miał włosów. Wyglądało na to, że próbuje mu coś sprzedać. 

      - Zaczekam - powiedział Rydell. 

      Farmer nie odpowiedział. Prawo stanowe głosiło, że nie mógł posiadać 
      broni, jedynie przemysłowy ogłuszacz w wytartej plastikowej kaburze, ale 
      zapewne i tak ją miał. Jedną z tych małych rosyjskich zabawek z pociskami, 
      którymi można przestrzelić silnik czołgu. Rosjanie, ze swoją paranoją na 
      punkcie bezpieczeństwa, opanowali rynek specjałów sobotniej nocy. 

      Rydell rozejrzał się wokół. Zdecydował, że Wniebowzięcie doskonale 
      pasowało do "Nightmare Folk Art". Jego ojciec zawsze twierdził, że tacy 
      chrześcijanie są po prostu śmieszni. Oto kolejne tysiąclecie nadeszło i 
      minęło, bez żadnego wniebowzięcia, a oni wciąż walą w ten sam bęben. 
      Sublett i jego starzy w obozowisku przyczep w Teksasie, oglądający stare 
      filmy zgodnie ze wskazaniami wielebnego Fallona - oni przynajmniej mieli o 
      czym gadać. Próbował podejrzeć, co ta kobieta próbuje sprzedać grubemu 
      mężczyźnie, ale dostrzegła jego spojrzenie i zrezygnował. Przeszedł w głąb 
      sklepu, udając, że ogląda towar. Był tam cały dział paskudnych, cienkich 
      wianków za szkłem w wyblakłych złoconych ramkach. Wianki wyglądały tak, 
      jakby spleciono je ze starych włosów. Były tam skorodowane dziecięce 
      trumienki i w jednej z nich zasadzono bluszcz. Stały stoliki do kawy 
      wyglądające jak zrobione z nagrobków, starych, o napisach tak zatartych, 
      że nie sposób było je odczytać. Przystanął przy ramie łóżka zespawanej z 
      kilku figurek murzyńskich dzieciaków, tych, których prawo zabraniało 
      ustawiać na trawnikach w Knoxville. Wszystkie były świeżo pomalowane i 
      miały szerokie, czerwonouste uśmiechy zjadaczy arbuzów. Łóżko było nakryte 
      ręcznie wyszywaną kapą w barwach flagi konfederatów. Kiedy próbował 
      znaleźć karteczkę z ceną, odkrył tylko żółtą naklejkę SPRZEDANE. 

      - Pan Rydell? Mogę mówić do pana Berry? 

      Szczęka Justine Cooper była tak wąska, że wydawało się wręcz niemożliwe, 
      aby pomieściła komplet zębów. Włosy miała krótko ścięte: lśniący, brązowy 
      hełm. Nosiła dwuczęściowy, ciemny i powiewny strój, który zapewne miał 
      ukryć fakt, że była zbudowana jak patyczak. Jej akcent bynajmniej nie 
      świadczył o tym, że urodziła się na Południu, a ponadto była spięta jak 
      sprężyna. 

      Rydell zobaczył, jak grubas wychodzi i przystaje na chodniku, żeby 
      zdezaktywować system obronny range rovera. 

      - Jasne. 

      - Jesteś z Knoxville? 

      Zauważył, że oddychała miarowo, jakby starając się unikać hiperwentylacji. 


      - Zgadza się. 

      - Nie masz wyraźnego akcentu. 

      - Hmm, chciałbym, żeby wszyscy tak uważali. 

      Uśmiechnął się, ale nie odpowiedziała mu uśmiechem. 

      - A czy pańska rodzina pochodzi z Knoxville, panie Rydell? 

      O kurczę, pomyślał, przecież miałaś mówić mi Berry. 

      - Mój ojciec chyba tak. Rodzice mojej matki są z okolic Bristolu. 

      Czarne oczy Justine Cooper spoglądały na niego, ale wydawały się niczego 
      nie zauważać. Odgadł, że zbliżała się do czterdziestki. 

      - Pani Cooper? 

      Drgnęła gwałtownie, jakby ją przestraszył. 

      - Pani Cooper, co to za wianki w tych starych ramkach? Wskazał ręką. 

      - Wianki żałobne. Południowo-zachodnia Wirginia, koniec dziewiętnastego i 
      początek dwudziestego wieku. 

      Dobrze, pomyślał Rydell, niech mówi o swoim towarze. Podszedł do ramek, 
      żeby obejrzeć je z bliska. 

      - To wygląda jak włosy. 

      - Bo to są włosy. A z czego miałyby być? 

      - Ludzkie włosy? 

      - Oczywiście. 

      - Ma pani na myśli włosy nieboszczyków? 

      Teraz dostrzegł drobniutkie sploty, włosy poskręcane w maleń- kie, 
      kwiatopodobne węzły. Były matowe i bezbarwne. 

      - Panie Rydell, obawiam się, że marnuję pański czas. - Nieznacznie 
      przysunęła się bliżej niego. - Kiedy rozmawiałam z, panem przez telefon, 
      odniosłam wrażenie, że jest pan, no... znacznie bardziej południowcem... 

      - Co ma pani na myśli, pani Cooper? 

      - Oferujemy tutaj ludziom pewną wizję, panie Rydell. Głęboki mrok. Trochę 
      dreszczyku. 

      Do diabła. Ta gadająca głowa z biura pośrednictwa wciskała mu słowo w 
      słowo takie samo gówno. 

      - Podejrzewam, że nie czytał pan Faulknera? 

      Podniosła jedną rękę, żeby odgarnąć coś niewidocznego a unoszącego się tuż 
      przed jej nosem. 

      Znów to samo. 

      - Nie. 

      - No, tak myślałam. Mam nadzieję znaleźć kogoś, kto pomoże mi oddać tę 
      mroczną atmosferę, panie Rydell. Umysł południowca. Majaki zmysłów. - 
      Rydell zamrugał oczami. - W panu nie wyczuwam tej atmosfery. Przykro mi. 

      Wyglądało na to, że ta niewidzialna pajęczyna wróciła na miejsce. 

      Rydell zerknął na najemnego gliniarza, lecz ten najwidoczniej wcale ich 
      nie słuchał. Do licha, facet po prostu spał. 

      - Szanowna pani - powiedział spokojnie Rydell - myślę, że jest pani 
      bardziej stuknięta od stada dupków. 

      Uniosła brwi. 

      - Właśnie - powiedziała. 

      - Co "właśnie"? 

      - Koloryt, panie Rydell. Ogień. Ponure werbalne polichromie w niemal 
      niewyobrażalnym stopniu rozkładu. 

      Musiał to przemyśleć. Stwierdził, że patrzy na łóżko z Murzyniątek. 

      - Czy odwiedzający panią czarni ludzie nigdy nie zgłaszają zastrzeżeń do 
      takiego towaru? 

      - Wprost przeciwnie - odparła ze świeżo obudzonym ożywieniem - robimy 
      całkiem niezłe interesy z lepiej sytuowanymi obywatelami Południa. Oni 
      przynajmniej mają poczucie humoru. Sądzę, że po prostu muszą. 

      Teraz będzie musiał iść pieszo do najbliższej stacji, wrócić metrem do 
      domu i powiedzieć Kevinowi Tarkovsky'emu, że nie jest w dostatecznym 
      stopniu południowcem. 

      Najemny gliniarz wypuścił go na ulicę. 

      - A skąd pani właściwie pochodzi, pani Cooper? - spytał na odchodnym 
      Rydell. 

      - Z New Hampshire. 

      Stał na chodniku, za jego plecami zamykały się drzwi. 

      - Pieprzeni Jankesi - rzekł do porsche. Tak powiedziałby jego ojciec, ale 
      Rydell niezbyt dobrze wiedział, pod czyim adresem to mówi. 

      Obok przejechała jedna z tych wielkich niemieckich ciężarówek na olej 
      rzepakowy. Rydell nienawidził tych wozów. Ich spaliny śmierdziały smażonym 
      kurczakiem. 




      5
      Senne zmory


      Sny kuriera są pełne wrzącego metalu, wrzeszczących i uciekających cieni, 
      gór o barwie betonu. Są sierotami płonącymi na szczycie wzgórza. 
      Plastikowymi, bladoniebieskimi trumnami. Chmurami na niebie. Oni nie widzą 
      pierwszego pocisku spadającego z betonowych gór. Wywala dziurę we 
      wszystkim: we wzgórzu, w niebie, niebieskiej trumnie i kobiecej twarzy. 
      Dźwięk zbyt potężny, by mógł być rzeczywisty, a mimo to dało się słyszeć 
      przezeń, dopiero po chwili, odległe wesołe popukiwanie moździerzy, 
      schludne obłoczki dymu unoszące się nad szarym stokiem góry. 

      Siada, sam w wielkim łóżku, usiłując wykrzyczeć słowa w języku, jakiego 
      już nie używa. Czuje ból głowy. Wypija łyk wody ze stalowej karafki na 
      nocnym stoliku. Pokój kołysze się, zaciera, znów nabiera kształtu. Kurier 
      gramoli się z łóżka, człapie nago do wysokich, staromodnych okien. 
      Niezgrabnie rozsuwa ciężkie zasłony. San Francisco. Świt jak zaśniedziałe 
      srebro. Jest wtorek. To nie Meksyk. W białej łazience, krzywiąc się w 
      ostrym świetle, wciera zimną wodę w zdrętwiałą twarz. Sen odchodzi, ale 
      pozostawia ślad. Kurier drży, czując nieprzyjemnie zimne kafelki posadzki 
      pod bosymi nogami. Te dziwki na przyjęciu. Ten Harwood. Dekadencja. Kurier 
      nie znosi dekadencji. Dzięki pracy ma kontakt z prawdziwym bogactwem, nie 
      kwestionowaną władzą. Spotyka wpływowych ludzi. Harwood to potęga bez 
      wpływów. 

      Gasi światło w łazience i ostrożnie wraca do łóżka w trosce o ból głowy. 

      Pod pasiastą kołdrą podciągniętą po szyję zaczyna porządkować wydarzenia 
      ubiegłego wieczoru. Są luki. Znowu brak umiaru. Nienawidzi braku umiaru. 
      Przyjęcie u Harwooda. Głos w telefonie nakazujący mu wziąć udział. Wypił 
      już kilka drinków. Widzi twarz młodej dziewczyny. Gniew, pogarda. Jej 
      krótkie włosy skręcone w kolce. Ma wrażenie, że oczy nie mieszczą mu się w 
      oczodołach.Kiedy je trze, otaczają go jaskrawe, bolesne błyski światła. W 
      żołądku przelewa się zimny ciężar wypitej wody. Pamięta, jak siedział za 
      szerokim mahoniowym biurkiem, popijając. Przed rozmową, przed przyjęciem. 
      Pamięta leżące przed nim dwa futerały, identyczne. W jednym trzymają. 
      Drugi jest na to, co mu powierzono. Kosztowny, ale nie ma wątpliwości, że 
      zawarta w nim informacja jest bardzo cenna. Składa grafitowe słuchawki i 
      zatrzaskuje futerał. Potem dotyka tego, który kryje całą jej tajemnicę, 
      biały domek na wzgórzu, przynoszone przez nią ukojenie. Wkłada oba 
      futerały do kieszeni kurtki... 

      Jednak teraz zastyga pod kołdrą, czując, jak żołądek ściska mu się w 
      przypływie niepokoju. Włożył tę kurtkę na przyjęcie, którego prawie nie 
      pamiętał. Ignorując łupanie w głowie, gramoli się z łóżka i znajduje 
      kurtkę rzuconą na podłogę obok krzesła. Serce wali mu jak młotem. 

      Jest. Ten, który ma doręczyć. Zapięty w wewnętrznej kieszeni. Jednak 
      boczne kieszenie są puste. Nie ma jej. Przetrząsa inne ciuchy. Na 
      czworakach, czując pulsujący ból pod czaszką, zagląda pod krzesło. Nie ma. 
      Jednak można ją zastąpić nową, przypomina sobie, wciąż klęcząc, z kurtką w 
      dłoniach. Znajdzie handlarza takim software'em. Teraz musi przyznać, że 
      ostatnio zaczęła siadać rozdzielczość. 

      Myśląc o tym, patrzy, jak jego ręce rozpinają wewnętrzną kieszeń, 
      wyciągają futerał zawierający przesyłkę, ich własność, którą musi 
      doręczyć. Otwiera futerał. Odrapane pudełko z czarnego plastiku, etykieta 
      na kasecie zatarta i nieczytelna, pożółkła przejrzystość słuchawek. Słyszy 
      cienki pisk, który dobywa mu się z głębi gardła. Bardzo podobny do tego 
      sprzed wielu lat, kiedy spadł pierwszy pocisk. 




      6
      Most


      Starając się dokładnie wyliczyć trzydziestoprocentowy napiwek, Yamazaki 
      zapłacił za przejazd i opuścił wyświechtane tylne siedzenie taksówki. 
      Kierowca, który uważał, iż wszyscy Japończycy są bogaci, ponuro przeliczył 
      podarte i brudne banknoty, po czym wrzucił trzy pięciodolarowe monety do 
      popękanej zakrętki od termosu z Nissan County, przyklejonej taśmą do 
      wyblakłej deski rozdzielczej. Yamazaki, który nie był bogaty, zarzucił 
      torbę na ramię, odwrócił się i poszedł w kierunku mostu. Jak zwykle, ten 
      widok poruszył go, w porannym słońcu ukośnie przeświecającym przez 
      plątaninę przybudówek. 

      Integralności przęseł pilnowano równie rygorystycznie jak praw autorskich, 
      jednak wokół nich wyrosła nowa rzeczywistość, rządząca się własnymi 
      prawami. Nastąpiło to stopniowo, nie według konkretnego planu, przy użyciu 
      wszelkich wyobrażalnych technik i materiałów. Rezultatem była amorficzna, 
      zdumiewająco organiczna budowla. W nocy, oświetlona bożonarodzeniowymi 
      lampkami, regenerowanymi neonami i latarkami, epatowała dziwnie 
      średniowieczną energią. W dzień, widziana z daleka, przypominała mu ruiny 
      angielskiego Brighton Pier, oglądane przez jakiś popękany kalejdoskop 
      stylów architektonicznych. Jej stalowe kości, naprężone ścięgna, ginęły 
      pod wytworami rodem ze snów: salonami tatuażu, salami gier, słabo 
      oświetlonymi straganami ze stosami żółknących gazet, sklepików z 
      fajerwerkami, przynętą, punktów przyjmowania zakładów, barów sushi, nie 
      licencjonowanych lombardów, zielarni, zakładów fryzjerskich i tawem. 
      Wykwity komercyjnych snów, rozmieszczone na poziomach, po których niegdyś 
      odbywał się ruch kołowy, podczas gdy nad nimi, sięgając aż po same szczyty 
      wież podtrzymujących liny, wznosiły się pracowicie zawieszone gniazda, z 
      ich niezliczoną populacją i strefami bardziej osobistych marzeń. 

      Po raz pierwszy zobaczył to w nocy, trzy tygodnie wcześniej. Stał we mgle, 
      wśród sprzedawców warzyw i owoców, którzy porozkładali swój towar na 
      kocach. Z bijącym sercem spoglądał na otwór tej jaskini. Para unosiła się 
      z kotłów garkuchni, pod poszarpanym łukiem ściągniętego skądś neonu. 
      Wszystko mieszało się, zamazywało, wtapiało w mgłę. Teleprezentacje dawały 
      zaledwie przedsmak uroku i niezwykłości tego miejsca, więc z nabożnym 
      podziwem powoli ruszył naprzód w tę neonową paszczę i karnawałowy 
      kalejdoskop płaszczyzn wydartych przestrzeni. Baśniowa kraina. Wysrebrzona 
      deszczem dykta, potrzaskany marmur ze ścian zapomnianych banków, 
      pofałdowany plastik, polerowany mosiądz, cekiny, malowany brezent, lustra, 
      chromy zmatowiałe i obłażące w słonym powietrzu. Tyle rzeczy, zbyt wiele 
      dla jego oszołomionych oczu - i wiedział już, że nie odbył tej podróży na 
      próżno. Z pewnością nigdzie na Świecie nie znalazłby wspanialszego 
      Thomassona. 

      Wszedł weń teraz, we wtorek rano, w ten znajomy już wir wozów z lodem i 
      rybami, szczęk maszyn do robienia placków - i odnalazł drogę do kafejki, 
      której wnętrze miało klimat starego promu, z pociemniałym i porysowanym 
      lakierem na grubych deskach, jakby wyciętych ręcznie z jakiegoś 
      wysłużonego publicznego środka transportu. Co jest możliwe, pomyślał, 
      sadowiąc się przy długim barze; opodal Oakland, za nawiedzoną wyspą, 
      bezskrzydły kadłub 747 mieścił kuchnie dziewięciu tajskich restauracji. 

      Młoda kobieta za ladą miała wytatuowane bransoletki w kształcie 
      stylizowanych jaszczurek barwy indygo. Poprosił o kawę. Podano ją w grubej 
      i ciężkiej porcelanowej filiżance. Nie było tutaj dwóch takich samych 
      filiżanek. Wyjął z torby notebooka, otworzył go i wprowadził krótki opis 
      filiżanki, drobnej siateczki pęknięć na jej glazurowanej powierzchni jak 
      miniaturowej białej mozaiki. Popijając kawę, przewinął na ekranie notatki 
      z poprzedniego dnia. Umysł Skinnera niezwykle przypominał ten most. 
      Gromadził rozmaite rzeczy, wokół armatury o konkretnym przeznaczeniu, aż 
      przekroczył punkt krytyczny i tworzył nowy program. Tylko jaki program? 

      Poprosił Skinnera, żeby wyjaśnił mu sposób narastania przybudówek 
      prowadzący do obecnego stanu mostu. Jakie motywy kierowały poszczególnymi 
      budowniczymi na każdym etapie jego powstawania? Notebook zapisał bezładną, 
      pokrętną odpowiedź, wygładzając ją i tłumacząc. 




      Był taki facet, łowił. Zaczepił coś. Wyciągnął rower. Cały pokryty 
      skorupiakami. Wszyscy się śmiali. Wziął ten rower i wybudował jadłodajnię. 
      Zupa z małżów, gotowane omułki na zimno. Meksykański bar. Powiesił ten 
      rower nad ladą. Miał tam tylko trzy stołki i przymocował to wielkie pudło 
      klejem i klamrami. Ściany w środku pokrył pocztówkami. Jak gontami. W nocy 
      spał za kontuarem. Aż pewnego ranka zniknął. Pęknięte klamry, kilka drzazg 
      wciąż przyklejonych do ściany zakładu fryzjerskiego. Gdy spojrzałeś w dół, 
      zobaczyłeś wodę pod nogami. Widzisz, za bardzo się wychylił. 




      Yamazaki patrzył na parującą kawę, wyobrażając sobie rower pokryty 
      skorupiakami; sam w sobie Thomasson o sporym potencjale. Skinnera 
      najwyraźniej zainteresował ten termin i notebook zarejestrował próbę 
      wyjaśnienia mu przez Yamazakiego pochodzenia tego pojęcia oraz jego 
      obecnego znaczenia. 




      Thomasson był amerykańskim zawodnikiem baseballu, bardzo przystojnym i 
      niezwykle, silnym. W 1982 za znaczną sumę pieniędzy przeszedł do Yomiyuri 
      Giants. Wtedy odkryto, że nie umie trafić w piłkę. Pisarz i artysta Gempei 
      Akasegawa wykorzystał jego nazwisko jako synonim pewnych bezużytecznych i 
      niewytłumaczalnych zjawisk, bezsensownych, lecz dziwnie atrakcyjnych cech 
      miejskiego krajobrazu. Jednak później ten termin nabrał innego znaczenia. 
      Jeśli chcesz, mogę znaleźć i przetłumaczyć dzisiejsze definicje w Gendai 
      Yogo Kisochishiki, czyli w Podstawach wiedzy o współczesnych pojęciach. 




      Jednak Skinner - siwy, nie ogolony, z pożółkłymi białkami przekrwionych 
      oczu, tylko wzruszył ramionami. Trzej mieszkańcy, którzy wcześniej 
      zgodzili się udzielić wywiadu, wymieniali Skinnera jako oryginała, jednego 
      z pierwszych na moście. Lokalizacja jego pokoju również wskazywała na 
      pewien status, chociaż Yamazaki zastanawiał się, ilu ludzi skorzystałoby z 
      szansy osiedlenia się na szczycie jednej z wież. Zanim zainstalowano 
      elektryczne windy, wspinaczka na górę była prawdziwym wyzwaniem. Dzisiaj, 
      ze swoim chorym biodrem, stary był właściwie inwalidą, skazanym na pomoc 
      sąsiadów i dziewczyny. Oni przynosili mu żywność, wodę, dbali o sprawność 
      chemicznej toalety. Yamazaki zakładał, że dziewczyna miała za to dach nad 
      głową, chociaż stosunki między tych dwojgiem ludzi wydawały się 
      nieodgadnione i bardziej skomplikowane. Jednak o ile Skinnera trudno było 
      zrozumieć ze względu na wiek, osobowość lub z obu tych powodów, 
      dziewczyna, z którą dzielił pokój, była nieprzenikniona w ten zwyczajny, 
      ponury sposób, jaki Yamazaki łączył z młodymi Amerykanami. Chociaż być 
      może tylko dlatego, że on, Yamazaki, był tu obcym - Japończykiem - i 
      zadawał zbyt wiele pytań. 

      Spojrzał wzdłuż kontuaru, oglądając poranne profile pozostałych gości. 
      Amerykanie. Fakt, że naprawdę siedział tutaj, pijąc kawę obok tych ludzi, 
      wciąż go zdumiewał. Nadzwyczajne. Zapisał w notebooku, skrobiąc piórkiem 
      po ekranie. 




      Apartament w wysokim wiktoriańskim domu, zbudowanym z drewna i bardzo 
      starannie pomalowanym, w dzielnicy, gdzie nazwy ulic upamiętniają 
      dziewiętnastowiecznych amerykańskich polityków: Claya, Scotta, Pierce'a, 
      Jacksona. Dziś rano, we wtorek, opuszczając mieszkanie, zauważyłem na boku 
      ostatniego słupka poręczy ślady zawiasów. Podejrzewam, że kiedyś 
      podtrzymywały furtkę dla dzieci. Idąc po ulicy Scotta w poszukiwaniu 
      taksówki, trafiłem na zamokniętą pocztówkę leżącą obrazkiem do góry. Chuda 
      twarz męczennika Shapely'ego, świętego AIDS, z pęcherzami od deszczu. 
      Bardzo melancholijne. 




      - Nie powinni tego mówić. To znaczy o "Godzilli". 

      Yamazaki stwierdził, że niepewnie wpatruje się w szczerą twarz dziewczyny 
      za barem. 

      - Przepraszam? 

      - Nie powinni tego mówić. O "Godzilli". Nie można się śmiać. My tutaj też 
      przeżyliśmy trzęsienia ziemi, ale wy nie drwiliście z nas. 




      7
      Chciałbym, żeby dobrze ci poszło


      Hernandez przeszedł za Rydellem do kuchni. Miał na sobie szaroniebieski 
      kombinezon bez rękawów i parę tych upiornych niemieckich sandałów 
      plażowych, tych z tysiącem małych kolców masujących podeszwy stóp. Rydell 
      jeszcze nigdy nie widział go bez munduru i przeżył lekki szok. Gość miał 
      na bicepsach wielkie, stare tatuaże - rzymskie cyfry, znak przynależności 
      do jakiegoś gangu. Stopy miał brązowe, szerokie, trochę podobne do 
      niedźwiedzich łap. 

      Był wtorkowy ranek. Oprócz nich w domu nie było nikogo. Kevin pracował w 
      "Tylko mi dmuchaj", a reszta gdzieś się wyniosła. Monika mogła być u 
      siebie w garażu, ale i tak prawie nigdy się jej nie widziało. Rydell wziął 
      z kredensu swoją torebkę płatków kukurydzianych i ostrożnie odwinął ją. 
      Prawie wystarczy na jeden talerz. Otworzył lodówkę i wyjął plastikowy 
      litrowy pojemnik z zatrzaskowym spustem oraz przyklejonym na boku 
      kawałkiem taśmy. Grubym flamastrem napisał wcześniej na taśmie EKSPERYMENT 
      MLECZNY. 

      - Co to? - spytał Hernandez. 

      - Mleko. 

      - Dlaczego tu jest napisane "eksperyment"? 

      - Żeby nikt go nie wypił. Wymyśliłem to w internacie akademii. Wsypał 
      płatki do miseczki, zalał je mlekiem, znalazł łyżkę i zaniósł śniadanie na 
      kuchenny stolik. Stół miał jedną nogę krótszą, więc trzeba było jeść, nie 
      opierając łokci o blat. 

      - Jak ręka? 

      - Świetnie. 

      Rydell zapomniał, że nie powinien podpierać się łokciem. Mleko i płatki 
      chlapnęły na podrapany biały plastik blatu. 

      - Masz. - Hernandez podszedł do szafki i oderwał gruby plik beżowych 
      papierowych serwetek. 

      - To jednego z tych dwóch ktosiów - rzekł Rydell - a on bardzo nie lubi, 
      kiedy mu je podbieramy. 

      - Eksperyment serwetkowy - powiedział Hernandez, rzucając plik Rydellowi. 

      Rydell wytarł mleko i większość płatków. Nie miał pojęcia, co Hernandez tu 
      robi, ale też nigdy nie wyobrażał sobie, że może jeździć białym daihatsu 
      sneakerem z ruchomym hologramem wodospadu na masce. 

      - Masz ładny samochód - powiedział Rydell, wskazując w kierunku parkingu i 
      wkładając do ust łyżkę płatków. 

      - Należy do mojej córki. Rosy. Był w warsztacie. 

      Rydell przeżuł i połknął. 

      - Hamulce czy co? 

      - Ten pieprzony wodospad. Niby mają tam być te małe zwierzęta, które 
      wychodzą z zarośli i jakby patrzą na ten wodospad, wiesz? - Hernandez 
      oparł się o szafkę, poruszając palcami w plażowych sandałach. - Jakieś tam 
      kostarykańskie zwierzątka. Taki ekologiczny motyw. Ona jest całkiem 
      zwariowana na tym punkcie. Kazała nam zlikwidować resztki trawnika i 
      zasadzić te rekultywujące ziemię rośliny, wyglądające jak szare pająki. 
      Tymczasem warsztat nie może za nic zmusić tych pieprzonych zwierząt, żeby 
      się pokazały, człowieku. Mamy gwarancję i wszystko, ale wiesz, to po 
      prostu wrzód na dupie. 

      Potrząsnął głową. Rydell skończył płatki. 

      - Byłeś kiedyś w Kostaryce, Rydell? 

      - Nie. 

      - Tam jest cholernie fajnie, człowieku. Jak w Szwajcarii. 

      - Nigdy tam nie byłem. 

      - Nie, chodzi mi o to, co robią z danymi. To samo co Szwajcarzy z forsą. 

      - Mówisz o przechowywaniu? 

      - Właśnie. Oni są sprytni. Żadnej armii, floty, lotnictwa, tylko 
      neutralność. I przechowują dane dla każdego. 

      - Obojętnie jakie. 

      - Hej, piątka z plusem. Spryciarze. I wydają te pieniądze na ekologię, 
      człowieku. 

      Rydell zaniósł miskę, łyżkę i zwitek wilgotnych ściereczek do zlewu. Umył 
      miskę i łyżkę, wytarł je serwetkami, a potem wepchnął ścierki najgłębiej 
      jak mógł pod warstwę śmieci w worku pod zlewem. Prostując się, spojrzał na 
      Hernandeza. 

      - Mogę coś dla ciebie zrobić, szefie? 

      - Wprost przeciwnie - uśmiechnął się Hernandez. Nie wiadomo dlaczego, nie 
      był to uspokajający uśmiech. - Myślałem o tobie. O twojej sytuacji. Nie 
      najlepsza. Kiepska, człowieku. Teraz już nie możesz być gliniarzem. Skoro 
      zrezygnowałeś, nie mogę nawet przyjąć cię z powrotem do IntenSecure do 
      ochrony posiadłości. Może mógłbyś nająć się jako regularny, żeby siedzieć 
      w takiej małej klatce i pilnować sklepu monopolowego. Chciałbyś? 

      - Nie. 

      - To dobrze, ponieważ ktoś mógłby odstrzelić ci przy tym dupę. Mógłby 
      wejść i rozwalić taką klatkę razem z tobą, człowieku. 

      - Obecnie próbuję sił w handlu. 

      - Pieprzysz? W handlu? Co sprzedajesz? 

      - Łóżka zrobione z żelaznych posążków. Obrazki ze stuletnich ludzkich 
      włosów. 

      Hernandez zmrużył oczy, oderwał się od szafki i przeszedł w kierunku 
      pokoju. Rydell pomyślał, że wyjdzie, ale Hernandez tylko zaczął spacerować 
      po kuchni. Często robił to w swoim biurze w IntenSecure. Teraz odwrócił 
      się przed drzwiami do pokoju i znowu ruszył w stronę Rydella. 

      - Sam nie wiem, człowieku, czasem ciężko się z tobą gada. Powinieneś 
      przestać się jeżyć i pomyśleć, że może chcę ci pomóc, no nie? 

      Znów zawrócił w kierunku pokoju. 

      - Po prostu powiedz mi, o co chodzi. 

      Hernandez przystanął, odwrócił się i westchnął. 

      - Nigdy nie byłeś w NoCal, prawda? W San Francisco? Znasz tam kogoś? 

      - Nie. 

      - IntenSecure ma także licencję na NoCal, wiesz? Inny stan, inne prawa, 
      zupełnie odmienne warunki, równie dobrze mógłby to być inny pieprzony 
      kraj, ale mieszamy i tam. Więcej biur, mnóstwo hoteli. Nie ma tyle 
      chronionych rezydencji, chyba że wyjedziesz na obrzeża miast. Concord, 
      Hacienda Business Center, takie rzeczy. Tłuczemy tam niezły szmal. 

      - Przecież to ta sama firma. Nie chcą mnie tutaj, więc i tam mnie nie 
      wynajmą. 

      - Pieprzone pięć z plusem. Nikt nie mówi o wynajmowaniu ciebie. Chodzi o 
      to, że mógłbyś zaczepić się u jednego faceta. Pracuje jako wolny strzelec. 
      Kiedy firma ma jakieś problemy, czasem angażuje kogoś z zewnątrz. On nie 
      jest z IntenSecure. To wolny strzelec. Tamtejszy oddział ma teraz kłopoty. 


      - Zaczekaj chwilę. O czym mówimy? O niezależnym ochroniarzu? 

      - Ten facet to łowca skalpów. Wiesz, kto to taki? 

      - Dopada ludzi próbujących umknąć przed wierzycielami, nie płacących 
      czynszu, takie rzeczy? 

      - Albo, na przykład, zwiewających z dzieciakiem sądownie przyznanym 
      drugiemu z małżonków. Jednak takich uciekinierów można dzisiaj przeważnie 
      wyłapać poprzez sieć. Wystarczy wprowadzić ich dane do DatAmerica i w 
      końcu się znajdą. A nawet - wzruszył ramionami - można z tym pójść do 
      glin. 

      - Zatem taki łowca przeważnie... - podpowiedział Rydell, przypominając 
      sobie jeden z epizodów "Gliniarzy w opałach", oglądany razem z ojcem. 

      - Załatwia sprawę, nie mieszając w to glin. 

      - Ani licencjonowanej prywatnej agencji detektywistycznej. 

      - Właśnie. 

      Hernandez przyglądał mu się bacznie. 

      Rydell mijając go, wszedł do pokoju, słysząc, jak niemieckie sandały 
      skrzypią za nim po matowych kafelkach kuchennej posadzki. Zeszłej nocy 
      ktoś palił tutaj tytoń. Czuł jego zapach. Naruszenie warunków wynajmu. 
      Gospodarz będzie się o to pieklił. Był serbskim emigrantem, który jeździł 
      piętnastoletnim bmw, nosił upiorne tyrolskie kapelusiki z piórkiem i 
      nalegał, żeby nazywać go Wally. Ponieważ wiedział, że Rydell pracował dla 
      IntenSecure, koniecznie musiał pokazać mu latarkę przypiętą pod deską 
      rozdzielczą samochodu. Miała prawie pół metra długości i guzik, po 
      naciśnięciu którego wyrzucała gęstą chmurę gazu pieprzowego. Zapytał 
      Rydella, czy jego zdaniem "to wystarczy". Rydell skłamał. Powiedział mu, 
      że ludzie, którzy - na przykład - zażyli potężną dawkę pląsu, po prostu 
      lubią wdychać sobie gaz pieprzowy. Przeczyszcza im zatoki. Poprawia 
      krążenie. Uwielbiają to. Teraz Rydell spojrzał pod nogi i po raz pierwszy 
      zauważył, że dywan w tym pokoju w Mar Vista jest dokładnie taki sam jak 
      ten, po którym czołgał się w mieszkaniu przyjaciółki Turveya w Knoxville. 
      Może trochę czyściejszy, ale taki sam. Wcześniej tego nie zauważył. 

      - Słuchaj, Rydell, nie chcesz tego wziąć, to nie. Mam wolny dzień, ale 
      przyjechałem tu, rozumiesz? Załatwili cię jacyś hackerzy, dałeś się 
      wpuścić w maliny, wszedłeś za ostro - ja to rozumiem. Jednak stało się, 
      człowieku, zapisano to w twoich aktach i nic nie mogę poradzić. Posłuchaj. 
      Jeśli przysłużysz się firmie, może dojdzie to do tych w Singapurze. 

      - Hernandez... 

      - Mam wolny dzień... 

      - Człowieku, ja nie mam pojęcia o znajdywaniu ludzi...! 

      - Umiesz jeździć. Tylko tego chcą. Żebyś jeździł. Będziesz woził 
      tropiciela, rozumiesz? On ma kłopoty z nogą i nie może prowadzić. Ponadto, 
      to delikatna sprawa. Wymaga sprytu. Powiedziałem im, że moim zdaniem 
      nadasz się. Tak zrobiłem. Powiedziałem im. 

      Należący do Moniki egzemplarz "People" leżał na kanapie, otwarty na 
      artykule o Gudrun Weaver, tej aktorce po czterdziestce, która właśnie 
      odnalazła Pana dzięki wielebnemu Fallonowi; w samą porę, żeby trafić do 
      gazety. Całostronicowe zdjęcie ukazywało ją na kanapie w saloniku, 
      spoglądającą z zachwytem na ścianę monitorów pokazujących ten sam stary 
      film. 

      Rydell zobaczył siebie na futonie z "Futon Mouth", gapiącego się na te 
      ponaklejane stokrotki i nalepki na zderzaki. 

      - Czy to legalne? 

      Hernandez klepnął się w szaroniebieskie udo. Odgłos przypominał huk 
      strzału. 

      - Legalne? Mówimy o IntenSecure Corporation. Mówimy o strasznym gównie. 
      Próbuję ci pomóc, człowieku. Myślisz, że prosiłbym cię, żebyś zrobił coś 
      nielegalnego? 

      - Tylko co mam robić, Hernandez? Po prostu pojechać tam i prowadzić 
      samochód? 

      - Pieprzone pięć z plusem! Jeździć! Jeśli pan Warbaby powie jedź, zrobisz 
      to. 

      - Kto? 

      - Warbaby. Lucius Warbaby. 

      Rydell podniósł "People" Moniki i znalazł zdjęcie Gudrun Weaver oraz 
      wielebnego Wayne'a Fallona. Gudrun Weaver wyglądała jak aktorka po 
      czterdziestce. Fallon przypominał oposa z implantami włosów i smokingiem 
      za dziesięć tysięcy dolarów. 

      - Ten Warbaby, Berry, siedzi na samej górze tego gówna. Jest pieprzoną 
      gwiazdą, człowieku. Inaczej by go nie wynajęli. Jeśli się zgodzisz, tylko 
      zyskasz. Jesteś jeszcze młody. Możesz się czegoś nauczyć. 

      Rydell rzucił "People" na kanapę. 

      - Kogo trzeba znaleźć? 

      - Złodzieja hotelowego. Ktoś coś ukradł. My zabezpieczamy ten hotel. Tym z 
      Singapuru, człowieku, naprawdę na tym zależy. Tyle wiem. 




      Rydell stał w ciepłym cieniu parkingu, spoglądając na lśniące głębie 
      ruchomego wodospadu na masce sneakera należącego do córki Hernandeza, na 
      mgłę unoszącą się wśród zielonych gałęzi dżungli. Kiedyś widział harleya 
      pomalowanego tak, że wszystko, co nie było potrójnie chromowane, roiło się 
      od owadów naturalnej wielkości. Skorpionów, stonóg, wszystkiego, co 
      chcesz. 

      - Widzisz - powiedział Hernandez - widzisz tu, tę smugę? To ma być jakiś 
      leniwiec, człowieku. Taki lemur, wiesz? Fabryczna gwarancja. 

      - Kiedy mam jechać? 

      - Dam ci numer telefonu - odparł Hernandez, wręczając mu świstek żółtego 
      papieru. - Zadzwoń do nich. 

      - Dzięki. 

      - Hej, chciałbym, żeby dobrze ci poszło. Naprawdę. Życzę ci tego. - 
      Dotknął maski sneakera. - Spójrz na to gówno. Pieprzona fabryczna 
      gwarancja. 




      8
      Nazajutrz


      Chevette śniła, że pędzi folsomem, a silny boczny wiatr grozi zepchnięciem 
      na lewy pas. Skręciła w lewo, w Sixth, poczuła wiatr w plecy, przejechała 
      na czerwonym przez skrzyżowanie Howard i Mission, złapała zielone przy 
      Market, nadepnęła na pedały i przecięła oba pasma. 

      Mocno przygięta nad kierownicą, pojechała po Taylor ku Nob. 

      - Tym razem to zrobię - powiedziała. 

      Pedałując zaciekle, czując na plecach silne podmuchy wiatru, wzywana 
      czystym niebem nad szczytem wzgórza, przerzuca kciukiem bieg na jakąś 
      wielką zębatkę, za dużą w stosunku do ramy jej roweru, czuje, jak lśniące 
      zęby zaskakują, zwalnia tempo do miarowego deptania - i nagle zaczyna 
      tracić szybkość. Staje na pedałach i zaczyna dusić, wrzeszcząc, a fala 
      kwasu mlekowego rozlewa się po jej ciele. Wjeżdża na szczyt, podnosi... 

      Kolorowe światło wpada do pokoju Skinnera przez klinowate, barwne płytki 
      okrągłego okna. Wtorek rano. Dwa najmniejsze fragmenty okna wypadły; 
      otwory zatkano kawałkami szmat, rzucającymi cienie na wystrzępioną żółtą 
      ścianę "National Geographics". Skinner siedział na łóżku, w starej 
      kraciastej koszuli, z kocem i śpiworem podciągniętym pod brodę. Jego 
      łóżkiem były ośmiopanelowe dębowe drzwi na czterech zardzewiałych 
      kołpakach volkswagena, nakryte piankowym materacem. Chevette spała na 
      podłodze, na węższym kawałku pianki, który co rano zwijała i chowała za 
      długą drewnianą skrzynią pełną naoliwionych narzędzi. Czasem zapach smaru 
      czuła nawet we śnie, ale nie przeszkadzało jej to. Wystawiła jedną rękę na 
      listopadowy chłód i zgarnęła sweter z siedzenia zachlapanego farbą stołka. 
      Wciągnęła go do śpiwora i wcisnęła się weń, obciągając do kolan. Kiedy 
      wstała, sięgał jej do połowy łydek, a dekolt miał tak rozciągnięty, że co 
      chwilę musiała nasuwać go z powrotem na ramię. Skinner nic nie powiedział; 
      w ogóle rzadko się odzywał. Przetarła oczy, podeszła do zamocowanej na 
      ścianie drabinki i weszła na pięć pierwszych szczebelków, po czym odsunęła 
      zasuwkę klapy na dach, nawet na nią nie patrząc. Teraz wychodziła na górę 
      niemal każdego ranka, zaczynając dzień od uzupełnienia wody, a potem 
      spoglądała na miasto. Jeżeli nie padało lub nie było zbyt mglisto, bo 
      wtedy była jej kolej napompować pomalowany na czerwono zbiornik Colemana, 
      podobny do miniaturowej łodzi podwodnej. W pogodne dni robił to Skinner, 
      ale gdy było mokro, przeważnie nie wychodził z łóżka. Mówił, że wilgoć 
      wchodzi mu w biodro. Wygramoliła się przez kwadratowy otwór i siadła na 
      jego skraju, zwieszając nogi do środka. Słońce usiłowało wypalić srebrną 
      szarość. W upalne dni rozgrzewało smołę na płaskim prostokącie dachu tak, 
      że czuło się jej zapach. 

      Skinner pokazał jej zdjęcia dziobaków La Brea w "National Geographics", 
      wielkich smutnych, wiecznie zmierzających gdzieś zwierząt, które dawno 
      temu odeszły z LA. Właśnie tym była smoła, asfalt, nie tylko czymś, co 
      wyrabiano gdzieś w fabryce. Lubił wiedzieć, skąd się biorą na tym świecie 
      niektóre rzeczy. 

      Jego kurtka, ta, którą zawsze nosiła, pochodziła od Lewisa przy Great 
      Portland Street. To było w Londynie. Skinner lubił mapy, a niektóre 
      zeszyty "National Geographics" miały je w środku i wszystkie kraje były na 
      nich wielkimi, pojedynczymi plamami koloru, od końca do końca. I nie było 
      ich aż tak wiele, choć zdarzały się giganty jak żadne inne: Kanada, ZSRR, 
      Brazylia. Teraz na ich miejscu powstało mnóstwo małych krajów. Skinner 
      mówił, że Ameryka poszła tą samą drogą, nie przyznając się do tego. Nawet 
      Kalifornia była kiedyś jednym wielkim stanem. 

      Dach Skinnera miał około sześć metrów na cztery. Wydawał się jakby 
      mniejszy od pokoju pod nim, mimo że pod ścianami aż po sufit leżały rzeczy 
      Skinnera. Na dachu nie było nic oprócz zardzewiałego metalowego wózka, 
      dziecięcej zabawki, z ułożonymi w nim kilkoma rolkami wyblakłej papy. 
      Spojrzała za trzy wieże-filary, w kierunku Treasure Island. Unosił się nad 
      nią dym z ogniska na brzegu, w miejscu gdzie niski most, spowity mgłą, 
      wybiegał do Oakland. Na najdalszym dźwigarze umieszczono rodzaj kopuły, 
      wyglądającej jak pszczeli plaster z lśniącej miedzi, ale Skinner 
      powiedział, że to tylko Mylar. Tworzyły go płyty dwa na dwa; mieli tam 
      zainstalowane łącze satelitarne. Pewnego dnia zamierzała pójść tam i 
      zobaczyć je. Obok przeleciała szara mewa, na wysokości jej oczu. Miasto 
      wyglądało tak samo jak zawsze, wzgórza jak śpiące zwierzęta za wieżami 
      biurowców, które znała na pamięć. Powinna stąd dostrzec ten hotel. 

      Poprzednia noc chwyciła ją za kark. Chevette nie mogła uwierzyć, że to 
      zrobiła, że była taka głupia. Futerał, który wyciągnęła z kieszeni temu 
      patafianowi, tkwił w kurtce Skinnera, na żelaznym wieszaku w kształcie 
      głowy słonia. W środku nie było nic prócz pary okularów 
      przeciwsłonecznych, wyglądających na drogie, ale tak ciemnych, że zeszłej 
      nocy nic nie zdołała przez nie dostrzec. Platfusy z ochrony zeskanowali 
      jej odznakę, kiedy wchodziła; według nich wcale nie opuściła hotelu. Ich 
      komputer w końcu zacznie jej szukać. Gdyby pytali w Allied, powie im, że 
      zapomniała się odmeldować po doręczeniu przesyłki i zjechała na dół 
      służbową windą. Nie była na żadnym przyjęciu, a kto ją tam widział? Ten 
      dupek. Być może zorientował się, że to ona buchnęła mu bryle. Może to 
      poczuł albo przypomniał sobie wszystko, kiedy wytrzeźwiał. 

      Skinner zawołał, że jest kawa, ale skończyły się jajka. Chevette zsunęła 
      się z krawędzi i ześlizgnęła do środka, chwytając za najwyższy szczebelek 
      drabinki. 

      - Jeśli je chcesz, musisz je przynieść - rzekł Skinner, spoglądając znad 
      Colemana. 

      - Starczy mi kawa. 

      Naciągnęła parę czarnych bawełnianych legginsów i włożyła sportowe buty, 
      nie fatygując się wiązaniem sznurowadeł. Podniosła klapę w podłodze i 
      przeszła przez nią, wciąż martwiąc się tym dupkiem, jego okularami, swoją 
      pracą. W dół po dziesięciu stalowych schodkach z boku starego dźwigu. Kosz 
      czekał na nią tam, gdzie go zostawiła, wracając. Rower przypięty był do 
      dźwigara, obok pary szpanerskich głośników Radio Shack. Weszła do 
      sięgającego jej po pas kosza z żółtego plastiku i nacisnęła przycisk. 
      Silnik zaskowyczał i wielkozęby kołowrót na samym dole zaczął opuszczać ją 
      po stromiźnie. Skinner nazywał ten kosz swoją kolejką linową. Jednak nie 
      on ją zbudował. Została skonstruowana specjalnie dla niego przez pewnego 
      czarnoskórego gościa nazwiskiem Fontaine, kiedy Skinner zaczął mieć 
      kłopoty z wchodzeniem. Fontaine mieszkał po stronie Oakland, z kilkoma 
      kobietami i chmarą dzieci. Konserwował większość urządzeń elektrycznych na 
      moście. Co jakiś czas pojawiał się w swoim długim tweedowym płaszczu, z 
      torbami na narzędzia w obu rękach, aby sprawdzić i nasmarować windę. 
      Chevette miała jego numer, pod który powinna zadzwonić, gdyby winda kiedyś 
      się zepsuła, ale to jeszcze się nie zdarzyło. Kosz zadygotał, opadając na 
      dno. Wygramoliła się na drewniany podest i poszła wzdłuż ściany z 
      mlecznego plastiku, za którym były widoczne halogenowe cienie roślin i 
      bulgotała hydroponika. Skręciła za róg, a potem zeszła po schodach w gwar 
      i poranną krzątaninę mostu. Nigel podszedł do niej z jednym ze swych 
      wózków, nowiutkim. Realizował dostawę. 

      - Vette. - Z szerokim głupawym uśmiechem. Tak ją nazywał. 

      - Widziałeś kobietę od jajek? 

      - Po stronie miasta - odparł, co zawsze oznaczało San Francisco, natomiast 
      na Oakland zawsze mówiono "Land". - Dobry, nie? - Z dumą konstruktora 
      wskazał na swój wózek. Chevette zobaczyła ramę z prasowanego aluminium, 
      tajwańskie piasty i koła wzmocnione grubymi, nowymi szprychami. Nigel 
      naprawiał sprzęt innym posłańcom z Allied, tym, którzy nadal jeździli na 
      metalu. Nie spodobało mu się, kiedy Chevette zdecydowała się na papierową 
      ramę. Teraz z uznaniem przesunęła kciukiem po gładkiej rurze. 

      - Dobry. 

      - Ta japońszczyzna już rozlaminowała się pod tobą? 

      - Wcale nie. 

      - Zrobi to. Naciśniesz za mocno, pęknie jak szkło. 

      - Wtedy do ciebie przyjdę. 

      Nigel z politowaniem potrząsnął głową. Wyblakły drewniany spławik, 
      zwisający mu z lewego ucha, zadrgał i zawirował. 

      - Wtedy będzie za późno. 

      Popchnął swój wózek w kierunku Oakland. 

      Chevette znalazła kobietę od jajek i kupiła trzy, charakterystycznie 
      owinięte szerokimi źdźbłami suchej trawy. Czary. Wyglądały tak ładnie, że 
      żal było ruszać, bo potem nie udawało się ich ponownie zawinąć ani dojść 
      do tego, jak to zrobiono. Kobieta wzięła od niej piątaka i wrzuciła go do 
      małego woreczka zawieszonego na chudej jaszczurczej szyi. Nie miała ani 
      jednego zęba, a jej twarz była gniazdem zmarszczek zbiegających się przy 
      wilgotnej szczelinie ust. 

      Skinner siedział przy stole, kiedy wróciła. Raczej była to półka niż stół. 
      Pił kawę z pogiętej stalowej zakrętki termosu. Na pierwszy rzut oka nie 
      zauważało się, jaki jest stary; był tylko potężny - ręce, ramiona, 
      wszystkie kości miał po prostu ogromne. Siwe włosy nad czołem nie ukrywały 
      kolekcji zbieranych przez całe życie blizn, szram i plamek 
      przypominających tatuaże, w miejscach gdzie do ran dostał się brud. 

      Odwinęła jajka, niszcząc czar handlarki, po czym włożyła je do plastikowej 
      miski. Skinner podniósł się z trzeszczącego krzesła, krzywiąc się z bólu, 
      gdy opierał ciężar ciała na chorej nodze. Podała mu miseczkę, a on 
      odwrócił się do Colemana. Robił jajecznicę bez tłuszczu, tylko na 
      odrobinie wody. Mówił, że nauczył się tego od pewnego kucharza okrętowego. 
      Jajecznica wychodziła nieźle, ale trudno było potem domyć patelnię, co 
      należało do Chevette. Kiedy wbijał jajka, podeszła do wiszącej na wieszaku 
      kurtki i wyjęła futerał. 

      Nie miała pojęcia, z czego jest zrobiony, co oznaczało, że jest drogi. 
      Jakiś ciemnoszary materiał, jak wkład w ołówku, cienki jak skorupka 
      jednego z tych jajek, ale pewnie można by przejechać po nim ciężarówką. 
      Tak jak po jej rowerze. Poprzedniej nocy doszła do tego, jak się go 
      otwiera; palec wskazujący tu, kciuk tam i już. Żadnego zatrzasku, żadnej 
      sprężyny. A także żadnego znaku firmowego ani numeru patentu. Wnętrze 
      wyścielone czymś podobnym do czarnego zamszu, ale uginającym się pod 
      palcami jak pianka. W środku okulary. Wielkie i czarne. Tak jak ten 
      Orbison na plakacie przyczepionym do ściany u Skinnera, czarny i biały. 
      Skinner powiedział, że najlepszy sposób, żeby na zawsze przykleić plakat, 
      to użyć zamiast kleju skondensowanego mleka. Takiego z puszki. Teraz już 
      niczego nie sprzedawano w puszkach, ale Chevette wiedziała, o co mu 
      chodzi, a wizerunek tego dziwnego faceta o wielkiej twarzy zasłoniętej 
      czarnymi okularami był mocno przyklejony do pomalowanej na biało dykty w 
      pokoju Skinnera. 

      Wyjęła je z czarnego zamszu, który natychmiast sprężyście wygładził swoją 
      powierzchnię. Niepokoiły ją. Nie tylko dlatego, że je ukradła, ale że za 
      dużo ważyły. Były o wiele za ciężkie jak na taki drobiazg, nawet z tymi 
      grubymi zausznikami. Oprawki wyglądały jak wycięte z kawałków grafitu. 
      Może tak było, pomyślała; wokół papierowego rdzenia ramy jej roweru był 
      grafit - patent Asahi Engineering. 

      Grzechot kopyści, którą Skinner mieszał jajka. 

      Założyła okulary. Ciemność. Gęsta ciemność. 

      - Katherine Hepbum - powiedział Skinner. 

      Zdjęła je. 

      - Hmm? 

      - W takich dużych okularach. 

      Wzięła zapalniczkę, którą trzymał obok Colemana, pstryknęła nią i 
      przytrzymała przed jednym ze szkieł. Nic. 

      - Do czego one są, do spawania? 

      Nałożył jej porcję jajecznicy do aluminiowej żołnierskiej miski z wybitą 
      datą 1952. Postawił obok widelca i kubka z czarną kawą. Położyła okulary 
      na stole. 

      - Nic nie widać. Tylko ciemność. 

      Przysunęła sobie taboret z klonowego drewna i usiadła, podnosząc widelec. 
      Zabrała się do jedzenia jajecznicy. Skinner siedział, pochłaniał swoją i 
      patrzył na Chevette. 

      - Sowieckie - powiedział, przełknąwszy łyk kawy. 

      - Hmm? 

      - Takie okulary robili w dawnych Sowietach. Mieli dwie fabryki okularów 
      przeciwsłonecznych - jedna zawsze produkowała takie, których nikt nie 
      kupował. Zarzuciła nimi sklepy, wszędzie leżały stertami. Wszyscy chcieli 
      tylko te drugie, od konkurencji. 

      - Fabryka produkowała takie czarne szkła? 

      - Związek Sowiecki. 

      - Głupi, czy co? 

      - To nie takie proste... Skąd je masz? 

      Spojrzała na swoją kawę. 

      - Znalazłam. 

      Podniosła kubek i upiła łyk. 

      - Pracujesz dziś? 

      Podniósł się, wepchnął przód koszuli do dżinsów z zardzewiałą klamrą 
      starego skórzanego pasa, przytrzymywaną spinaczami do papieru. 

      - Od południa do piątej. 

      Podniosła okulary i obróciła je w palcach. Były zbyt ciężkie jak na taki 
      drobiazg. 

      - Muszę tu kogoś ściągnąć, żeby sprawdził zbiornik paliwa... 

      - Fontaine'a? 

      Nie odpowiedział. Włożyła okulary w czarny zamsz, zamknęła futerał, 
      wstała, zaniosła naczynia do zlewozmywaka. Spojrzała przez ramię na leżący 
      na stole futerał. 

      Lepiej je wyrzucę, pomyślała. 




      9
      Gdy zawodzi dyplomacja


      We wtorek Rydell wczesnym wieczorem wyleciał zmiennopłatem z Burbank. 
      Facet z San Francisco zapłacił za lot; kazał nazywać się Freddie. Żadnych 
      bajerów w oparciu siedzenia samolotu CalAir, a pasażerowie zdecydowanie 
      kiepskiej kategorii. Płakały dzieci. Dostał miejsce przy oknie. Na szybie 
      tęcza barw, w smudze olejku do włosów jakiegoś poprzedniego pasażera: 
      Valley. Turkusowe głębie kilku ocalałych basenów, rozświetlona 
      powierzchnia wody. Tępy ból ręki. 

      Zamknął oczy. Zobaczył ojca przy kuchennym zlewie mobil home'u na 
      Florydzie, myjącego szklankę. W tym właśnie momencie z pewnością już 
      dojrzewała w nim śmierć, co było nieuchronne po przekroczeniu pewnej 
      granicy wieku. Ojciec mówił tak o swoim bracie, wuju Rydella, trzy lata 
      młodszym i nieżyjącym od pięciu lat, który kiedyś przysłał mu podkoszulek 
      z Afryki. Wojskowe znaczki na kopercie z miękką wyściółką. Jeden z tych 
      dawnych bombowców, B-52 i GDY ZAWODZI DYPLOMACJA. 

      - Myśli pan, że to Coast Highway? 

      Otworzył oczy i zobaczył starszą panią nachylającą się nad nim, żeby 
      zerknąć przez brudną szybę. Jak pani Armbruster w piątej klasie; starsza 
      niż byłby teraz jego ojciec. 

      - Nie wiem - rzekł Rydell. - Możliwe. Wszystkie ulice Wyglądają dla mnie 
      tak samo. Nie jestem stąd - dodał. 

      Uśmiechnęła się do niego, wpadając z powrotem w objęcia ciasnego fotela. 
      Zupełnie podobna do pani Armbruster. Takie same koszmarne połączenie 
      tweedu, oksfordzkiego szyku, płaszcza z koca w stylu Santa Fe. Te stare 
      damy z ich solidnymi bucikami na grubych podeszwach. 

      - Jak my wszyscy. - Wyciągnęła rękę i poklepała go po opiętym khaki 
      kolanie. - W dzisiejszych czasach. 

      Kevin powiedział, że może sobie zatrzymać spodnie. 

      - Uhm - powiedział Rydell, rozpaczliwie macając ręką w poszukiwaniu 
      przycisku odchylającego fotel, tego wklęsłego stalowego guziczka 
      czekającego, aby opuścić go do półleżącej pozycji. Zamknął oczy. 

      - Lecę do San Francisco, żeby asystować przy przenosinach mojego 
      nieboszczyka męża do mniejszej komory kriogenicznej - powiedziała. - 
      Jednej z tych, które oferują indywidualne moduły przechowywania. Prasa 
      fachowa nazywa je "butikami", chociaż to brzmi śmiesznie. 

      Rydell znalazł przycisk i odkrył, że fotele CalAir pozwalają zaledwie na 
      dziesięciocentymetrowe odchylenie. 

      - Jest w krio już od dziewięciu lat, ale nigdy nie podobało mi się, że 
      jego mózg wcisnęli między inne. Zawinięty w folię. Czy to nie kojarzy się 
      z pieczeniem ziemniaków? - Rydell otworzył oczy. Usiłował wymyślić jakąś 
      odpowiedź. - Albo suszeniem tenisówek - ciągnęła. - Wiem, że zamrażają je 
      na kość, ale trudno to jakoś uznać za wieczny odpoczynek, prawda? - Rydell 
      wpatrywał się w oparcie fotela. Gładki plastik. Szary. Nawet bez telefonu. 
      - Oczywiście, te mniejsze firmy nie obiecują niczego nowego w dziedzinie 
      ewentualnego przebudzenia. Jednak mam wrażenie, że zapewniają więcej 
      godności. A przynajmniej tego, co ja uważam za godność. - Rydell zerknął w 
      bok. Pochwyciła jego spojrzenie: orzechowe oczy, zagubione w labiryncie 
      drobniutkich zmarszczek. - I na pewno nie będę świadkiem tego, jak go 
      odmrożą, czy zrobią cokolwiek, co będą musieli. Nie wierzę w to. Wciąż się 
      o to spieraliśmy. Myślałam o tych wszystkich milionach umarłych, corocznej 
      liczbie zgonów w naprawdę biednych krajach. "Dawidzie - mówiłam - jak 
      możesz myśleć o czymś takim, podczas gdy większość ludzi żyje w 
      mieszkaniach bez klimatyzacji?" 

      Rydell otworzył usta i zamknął je. 

      - Ja jestem członkiem rzeczywistym "Końca o Północy". 

      Rydell nie miał pojęcia, co w tym przypadku oznaczał termin "członek 
      rzeczywisty", ale "Koniec o Północy" było stowarzyszeniem zwolenników 
      eutanazji, zdelegalizowanym w Tennessee. Mimo to działało i tam, a któryś 
      z kolegów-policjantów mówił mu, że jego członkowie często zostawiali mleko 
      i ciasteczka dla pracowników ambulansów. Przeważnie robili to w osiem lub 
      dziewięć osób. KOP. Sanitariusze nazywali to "kopem". Samobójcy zażywali 
      mieszankę legalnie nabywanych leków. Bez szpasu i hałasu. Czyściutko. 

      - Pani wybaczy - rzekł Rydell - ale muszę się trochę zdrzemnąć. 

      - Nie krępuj się, młody człowieku. Wyglądasz na zmęczonego. 

      Rydell zamknął oczy, odchylił głowę w tył i pozostał w tej pozycji do 
      czasu, aż wyczuł, że wirniki zwalniają przed lądowaniem. 




      - Tommy Lee Jones - powiedział czarnoskóry. Włosy miał przystrzyżone w 
      kształcie odwróconej do góry dnem donicy, z wyciętą z boku spiralą. Coś 
      jak fez Shrinera, tylko bez chwostu. Miał około metr osiemdziesiąt 
      wzrostu, a za duża o trzy numery koszula sprawiała, że wydawał się równie 
      szeroki w barach. Koszula była cytrynowożółta z nadrukiem ukazującym 
      rozmaite pistolety w naturalnych barwach i rozmiarach. Nosił obszerne 
      granatowe szorty sięgające mu dobrze za kolana, skarpetki Raidersów, 
      adidasy z czerwonymi lampkami osadzonymi wzdłuż krawędzi podeszwy oraz 
      lustrzane okularki ze szkłami wielkości pięciodolarówek. 

      - Pomyłka-powiedział Rydell. 

      - Nie, człowieku, ale wyglądasz tak jak on. 

      - Jak kto? 

      - Tommy Lee Jones. 

      - Kto? 

      - To był taki aktor, człowieku. 

      Przez moment Rydell pomyślał, że facet jest od wielebnego Fallona. Nawet 
      nosił okulary podobne do szkieł kontaktowych Subletta. 

      - Ty jesteś Rydell. Sprawdziliśmy cię za pomocą "Rozdzielonych po 
      narodzinach". 

      - Jesteś Freddie? 

      "Rozdzieleni po narodzinach" to policyjny program używany w przypadku 
      zaginięć. Skanowało się fotkę poszukiwanej osoby, wybierało pół tuzina 
      podobnych do niej, znanych osobistości, a potem wypytywało się ludzi, czy 
      widzieli ostatnio kogoś podobnego do A, B, C... Najdziwniejsze było to, że 
      ta metoda dawała lepsze efekty, niż pokazywanie zdjęcia poszukiwanego. 
      Instruktor akademii w Knoxville wyjaśnił klasie Rydella, że ta metoda 
      odwołuje się do tej części mózgu, która przechowuje dane o znanych 
      osobistościach. Rydell myślał o tym jako o mózgowym płacie gwiazd 
      filmowych. Czy ludzie naprawdę mieli coś takiego? Może u Subletta był on 
      bardzo dobrze rozwinięty. Jednak kiedy w akademii wprowadzono dane Rydella 
      do tego programu, wyszło, że jest bliźniaczo podobny do Howiego Clactona, 
      rozgrywającego z Atlanty - nie przypominał sobie żadnego Tommy'ego Lee 
      Jonesa. Do Howiego Clactona też nie był podobny. 

      Ten cały Freddie wyciągnął bardzo miękką rękę i Rydell uścisnął ją. 

      - Masz bagaż? - zapytał Freddie. 

      - Tylko to. - Podniósł walizkę. 

      - Pan Warbaby jest tam - powiedział Freddie, ruchem głowy wskazując 
      wyjście, gdzie umundurowany chilanga sprawdzał wychodzącym bilety. Opodal 
      czekał inny czarnoskóry facet, równie barczysty jak Freddie, ale znacznie 
      wyższy. 

      - Duży facet. 

      - Uhm - odparł Freddie - i lepiej nie każmy mu czekać. Boli go dziś noga, 
      ale upierał się, żeby przyjść tutaj z parkingu i przywitać się. 

      Podchodząc do wyjścia i podając strażnikowi bilet, Rydell mierzył wzrokiem 
      czekającego. Był ogromny, miał blisko dwa metry wzrostu, ale największe 
      wrażenie wywierał otaczający go spokój, a także lekki smutek rysujący się 
      na jego twarzy. Taki wyraz miała twarz czamoskómego księdza, którego 
      ojciec kazał wezwać w ostatnich chwilach życia. Patrzyłeś na tego kapłana 
      i miałeś wrażenie, iż widział każdą cholernie smutną rzecz na tym świecie, 
      więc prawie mógłbyś uwierzyć w to, co mówił. Przynajmniej tak zrobił 
      ojciec Rydella - być może, chociaż troszeczkę. 

      - Lucius Warbaby - przedstawił się, wyjmując największe ręce, jakie Rydell 
      widział w życiu, z głębokich kieszeni długiego oliwkowego płaszcza z 
      nabijanego diamentami jedwabiu, głosem tak głęboko basowym, że sugerującym 
      poddźwięki. Rydell spojrzał na podaną dłoń i zobaczył na niej jeden z tych 
      staromodnych, złotych sygnetokastetów, z ułożonym szeryfowymi kapitalikami 
      z diamencików napisem WARBABY. 

      Rydel uścisnął ją, kładąc palce na diamentach i złocie. 

      - Miło mi pana poznać, panie Warbaby. 

      Warbaby nosił czarny stetson, idealnie równo tkwiący na głowie, z mocno 
      wywiniętym rondem, oraz okulary w grubych czarnych oprawkach. Jasne szkła, 
      przezroczyste jak witryny sklepowe. Oczy za nimi mogły należeć do 
      Chińczyka lub jakiegoś zwierzęcia: kocie, skośne, intensywnie 
      złotobrązowe. Podpierał się jedną z tych regulowanych kuł, jakie dają w 
      szpitalach. Jego lewa noga tkwiła w węglowej szynie, wyścielonej dużymi, 
      ciemnoniebieskimi wkładkami z nylonu. Wąskie czarne dżinsy, zupełnie nowe 
      i jeszcze nie prane, wpuścił w błyszczące jak lustro teksańskie buty w 
      trzech odcieniach czerni. 

      - Juanito mówi, że jesteś niezłym kierowcą. - Warbaby powiedział to w taki 
      sposób, jakby przekazywał najsmutniejszą wiadomość, jaką kiedykolwiek 
      usłyszał. Rydell nie przypominał sobie, żeby ktoś tak nazywał Hernandeza. 
      - Mówi, że nie znasz tego terenu... 

      - Zgadza się. 

      - Z drugiej strony - ciągnął Warbaby - nikt tutaj nie zna ciebie. Weź jego 
      bagaż, Freddie. 

      Freddie z wyraźną niechęcią wziął miękką walizkę Rydella, jakby nie 
      chciał, żeby ktoś zobaczył, że to robi. 

      Ręka z kastetem spoczęła na ramieniu Rydella. Pierścień zdawał się ważyć 
      dwadzieścia funtów. 

      - Juanito poinformował cię, czym się tu zajmujemy? 

      - Mówił o kradzieży w hotelu. Powiedział, że IntenSecure zatrudnia nas na 
      zasadzie kontraktu... 

      - Kradzież, tak. 

      Warbaby wyglądał tak, jakby trzymał na barkach cały moralny ciężar 
      wszechświata i był zdecydowany udźwignąć go. 

      - Coś zginęło. A teraz... wszystko bardzo się skomplikowało. 

      - Dlaczego? 

      Warbaby westchnął. 

      - Człowiek, któremu to zginęło, nie żyje. 

      Jeszcze coś w tych oczach. 

      - Jak umarł? - spytał Rydell, gdy w końcu złoty ciężar spadł mu z 
      ramienia. 

      - Zabójstwo - odparł Warbaby, cicho i spokojnie, ale bardzo wyraźnie. 




      - Zastanawiasz się nad moim nazwiskiem - odezwał się Warbaby z tylnego 
      siedzenia czarnego forda patriota. 

      - Zastanawiam się, gdzie włożyć kluczyk, panie Warbaby - rzekł Rydell zza 
      kierownicy, oglądając wielofunkcyjną konsolę. Amerykańskie wozy były 
      jedynymi pojazdami na świecie, w których nadal umieszczano analogowe 
      wskaźniki. Może dlatego nie było ich tak wiele. Tak jak tych harleyów z 
      łańcuchowym napędem. 

      - Moja babka - zagrzmiał Warbaby jak płyta tektoniczna, odrywająca się i 
      ruszająca w stronę Chin - była Wietnamką. Dziadek - chłopakiem z Detroit. 
      Wojskowym. Przywiózł ją do domu z Sajgonu, ale potem zniknął. Mój ojciec, 
      a jego syn, zmienił sobie nazwisko na Warbaby, rozumiesz? Taki gest. 
      Sentymentalny. 

      - Umh - mruknął Rydell, uruchamiając wielkiego forda i sprawdzając obroty. 
      Sajgon to miejsce, gdzie bogaci jeżdżą na wakacje. 

      Napęd na cztery koła. Ceramiczny pancerz. Opony Goodyear Streetsweepers, 
      które można przestrzelić tylko z armaty. Przed kratką termowentylatora 
      wisiał kartonowy odświeżacz powietrza mający kształt choinki. 

      - Natomiast nie potrafię ci wyjaśnić, dlaczego akurat Lucius. 

      - Panie Warbaby - powiedział Rydell, oglądając się przez ramię - dokąd mam 
      pana zawieźć? 

      Pisk modemu na konsoli. Freddie, rozparty w miękkim fotelu obok Rydella, 
      gwizdnął. 

      - O cholera, ale paskudnie! 

      Rydell odwrócił się do niego i spojrzał na wysuwający się faks: gruby 
      mężczyzna, nagi, na mokrej od krwi pościeli. Całe kałuże krwi, w której 
      rozbłyski fotograficznych fleszy zastygły jak miraże słońca. 

      - Co on ma pod brodą? - zapytał. 

      - Kubański krawat - odparł Freddie. 

      - Daj spokój, człowieku - rzekł Rydell odrobinę głośniej. - Co to takiego? 


      - Jego język - powiedział Freddie, oddzierając papier i podając go 
      Warbaby'emu. 

      Rydell widział, jak trzęsie mu się przy tym ręka. 

      - Ci ludzie - mruknął Warbaby. - To straszne. 




      10
      Taniec nowoczesny


      Yamazaki siedział na niskim drewnianym taborecie, patrząc, jak Skinner się 
      goli. Stary przysiadł na skraju łóżka, skrobiąc twarz jednorazowym 
      ostrzem, spłukując je w pogiętej aluminiowej misce, którą trzymał między 
      udami. 

      - Ostrze jest stare - powiedział Yamazaki. - Nie wyrzucasz go? 

      Skinner spojrzał na niego zza plastikowej maszynki. 

      - Rzecz w tym, Scooter, że po pewnym czasie one nie robią się już bardziej 
      tępe. 

      Namydlił i ogolił górną wargę, po czym zamarł. Podczas kilku pierwszych 
      wizyt Yamazaki był "Kawasakim". Teraz został "Scooterem". Wyblakłe stare 
      oczy spoglądały nań obojętnie, osłonięte zaczerwienionymi powiekami. 
      Yamazaki wyczuwał wewnętrzne rozbawienie Skinnera. 

      - Rozśmieszam cię? 

      - Nie dziś - rzekł Skinner, wrzucając jednorazówkę do miski z wodą, przy 
      czym mydliny i siwe bokobrody zafalowały na powierzchni cieczy. - Nie tak 
      jak wtedy, kiedy patrzyłem, jak uganiałeś się za łajnem. 

      Yamazaki spędził cały jeden ranek, usiłując sporządzić schemat układu rur 
      kanalizacyjnych w domostwach, które uznał za "sąsiedztwo" Skinnera. 
      Powszechne stosowanie przezroczystych pięciocalowych rur czyniło to 
      zajęcie bardzo ekscytującym, podobnym do jakiejś dziecinnej gry, w trakcie 
      której próbował prześledzić drogę poszczególnych porcji ścieków od jednego 
      domostwa do drugiego. Rury opadały w dół wdzięcznymi, szerokimi łukami, 
      splątanymi jak gangliony, spotykając się przy tysiącgalonowym zbiorniku 
      pod najniższym poziomem. Kiedy ten był pełny, wyjaśnił Skinner, rtęciowy 
      przełącznik w pływaku uruchamiał pompę tłoczącą nagromadzone nieczystości 
      grubą rurą do kanalizacji miejskiej. Zanotował sobie, żeby rozważyć to 
      połączenie jako rodzaj interfejsu między programami mostu i miasta, ale w 
      tej chwili niewątpliwie ważniejsze było wyciągnięcie od Skinnera historii 
      mostu. Przekonany, że Skinner posiada klucz do egzystencjalnego znaczenia 
      mostu, Yamazaki zaniechał oględzin wtórnej struktury, żeby spędzić jak 
      najwięcej czasu w towarzystwie starego. Co noc, w wynajętym mieszkaniu, 
      wysyłał zebrany w ciągu dnia materiał na Wydział Socjologii Uniwersytetu w 
      Osace. 

      Dzisiaj, wchodząc do windy, która miała zawieźć go do pokoju Skinnera, 
      spotkał zdążającą do pracy dziewczynę, niosącą na ramieniu rower. Była 
      posłańcem w mieście. 

      Czy fakt, że Skinner dzielił mieszkanie z kimś, kto zarabia na życie, 
      wykorzystując ten archaiczny splot informatyki i geografii, miał jakieś 
      znaczenie? Biura, między którymi jeździła dziewczyna, były połączone 
      elektronicznie - tworzyły jedną sieć, a dzielące je odległości były 
      nieistotne wobec sprawności i szybkości komunikacji. A jednak ta właśnie 
      sprawność, czyniąca tradycyjną pocztę kosztowną rzadkością, równie dobrze 
      mogła być uznana za słaby punkt i w rezultacie stworzyć zapotrzebowanie na 
      usługi wykonywane przez dziewczynę. Transportując osobiście fragmenty 
      informacji dotyczące danych przesyłanych siecią, zapewniała ich najwyższy 
      stopień zabezpieczenia. Mając notatkę w torbie dziewczyny, dokładnie 
      wiedziałeś, gdzie jest; w innym przypadku przesyłana wiadomość mogła być 
      wszędzie lub nigdzie. 

      Yamazaki uznał tę dziewczynę Skinnera za atrakcyjną w pewien dziwny, 
      cudzoziemski sposób - z muskularnymi białymi nogami i zuchwałym, 
      sterczącym kucykiem ciemnych włosów. 

      - Marzysz, Scooter? - Skinner odstawił miskę lekko drżącymi rękami i oparł 
      ramiona o wilgotne poduszki. Ściana z pomalowanej na biało dykty cicho 
      zaskrzypiała. 

      - Nie, Skinner-san. Jednak obiecałeś, że opowiesz mi o tamtej pierwszej 
      nocy, kiedy postanowiliście zostać na moście... 

      Mówił łagodnie, celowo dobierając słowa tak, żeby zirytować rozmówcę i 
      sprowokować go do wypowiedzi. Uaktywnił funkcję zapisu notatnika. 

      - Niczego nie postanawialiśmy. Mówiłem ci, że... 

      - Jednak tak się zdarzyło. 

      - Gówno się zdarza. A przynajmniej zdarzyło się tamtej nocy. Bez 
      zapowiedzi, bez przywódcy, bez architektów. Myślisz, że to była polityka. 
      Takie podchody, chłopcze, już się skończyły. 

      - Powiedział pan, że ludzie byli "gotowi". 

      - Jednak nie na wszystko. Właśnie tego nie możesz zrozumieć, wiesz? Tego, 
      że most tu był, ale wcale nie twierdzę, że czekał. Widzisz różnicę? 

      - Myślę... 

      - Gówno myślisz. 

      Notebook czasem miał problemy z idiomami Skinnera. Ponadto stary mówił 
      niewyraźnie. System doradczy w Osace sugerował, że zapewne ma lekko 
      uszkodzony układ nerwowy, może w wyniku używania narkotyków albo jednego 
      czy dwóch niewielkich wylewów. Jednak Yamazaki uważał, iż Skinner po 
      prostu był zbyt długo narażony na działanie tego dziwnego czynnika, który 
      wpłynął na obecny kształt mostu. 

      - Nikt - powiedział Skinner, mówiąc powoli i wyraźnie, jakby z naciskiem - 
      nie wykorzystywał tego mostu do niczego. Nie po tej historii z "Little 
      Grande", rozumiesz? Yamazaki kiwnął głową, patrząc, jak zapis mowy 
      Skinnera przesuwa się po ekranie. - Trzęsienie ziemi spieprzyło wszystko 
      na dobre, Scooter. Tunel pod Treasure zawalił się. Zawsze był niepewny... 
      Najpierw powiedzieli, że go odbudują, ale po prostu nie mieli pieniędzy. 
      Zagrodzili oba końce siatką oraz drutem kolczastym i postawili betonowe 
      zapory. Potem przyszli Niemcy, chyba dwa lata później i sprzedali im 
      nanomech oraz patent na budowę nowego tunelu. Będzie tani, przejadą nim 
      samochody i jeszcze zostanie sporo miejsca na magazyny. Nikt nie wierzył, 
      że tak szybko to zrobią, ale udało im się przeforsować projekt mimo 
      sprzeciwu Zielonych. Jasne, biotechnologiczne lobby Zielonych doprowadziło 
      do tego, że niektóre segmenty musieli hodować w Nevadzie. Jak dynie, 
      Scooter. Potem przewozili je tutaj i zatapiali w zatoce. Połączyli je. Pod 
      wodę wpuścili małe roboty, twarde jak diament; one połączyły je i bach! - 
      jest tunel. A most po prostu stał. 

      Yamazaki wstrzymał oddech, oczekując, że Skinner straci wątek, jak już 
      nieraz się zdarzało; podejrzewał, że stary robił to celowo. 

      - Pewna kobieta wciąż mówiła, żeby obsadzić cały most bluszczem, 
      wirginijską pełzatką... Ktoś inny radził rozebrać go, zanim zrobi to 
      kolejne trzęsienie ziemi. Jednak nie. W miastach wielu ludzi nie miało 
      gdzie mieszkać. Tekturowe miasteczka w parkach, jeśli mieli szczęście, ale 
      potem zaczęto ściągać z Portland te porowate rury i kłaść je pod ziemią. 
      Sączyła się z nich woda, tak że nikt nie chciał się tam położyć. Paskudne 
      miasto, to Portland. Wymyślić coś takiego... - Odkaszlnął. - Jednak pewnej 
      nocy ludzie po prostu przyszli. Później opowiadano najróżniejsze historie 
      o tym, jak to się stało. Lało wtedy jak z cebra. W taką pogodę nikt nie ma 
      ochoty na zamieszki. 

      Yamazaki wyobraził sobie nieczynny most w zacinającym deszczu i gromadzące 
      się tłumy. Widział, jak przechodzą przez płoty, barykady - takie tłumy, że 
      siatki napinają się i pękają. Wspięli się na wieże, przy czym ponad 
      trzydziestu spadło i zabiło się. Lecz gdy nadszedł świt, ocaleli nadal tam 
      tkwili, a helikoptery prasowe okrążały ich w szarym brzasku jak cierpliwe 
      ważki. Wracał do tego wiele razy, oglądając taśmy na uniwersytecie. Jednak 
      Skinner tam był. 

      - Zebrało się z tysiąc ludzi po tej stronie. Drugi tysiąc w Oakland. 
      Zaczęliśmy biec. Gliniarze wycofali się, w końcu czego mieli strzec? 
      Dostali ogólnikowy rozkaz rozpraszania demonstracji, aby nie dopuścić do 
      gromadzenia się tłumów. Latali w deszczu helikopterami i oświetlali nas 
      reflektorami. Tylko ułatwiali nam sprawę. Miałem buty z kolcami. 
      Podbiegłem do płotu, miał ponad cztery metry wysokości. Wskoczyłem na 
      niego i zacząłem się wspinać. Na taki płot łatwo się wchodzi, jest o co 
      zaczepić buty. W górę, człowieku, piąłem się w górę tak szybko, jakbym 
      leciał. Na górze zwoje drutu kolczastego, ale ludzie za mną podawali co 
      popadnie: kawałki desek, płaszcze, śpiwory. Do położenia na drutach. I 
      czułem się jak... w stanie nieważkości... - Yamazaki czuł, że jest blisko, 
      bardzo blisko sedna sprawy. - Skoczyłem. Nie wiem, kto zrobił to pierwszy, 
      po prostu rzuciłem się w dół. Spadłem na jezdnię. Ludzie krzyczeli. Do tej 
      pory sforsowali już barykady w Oakland. Tamte były niższe. Widzieliśmy ich 
      światła, gdy wybiegli na dźwigar. Policyjne helikoptery i te czerwone 
      migacze, które mieli niektórzy ludzie. Biegli w kierunku Treasure. Nie 
      było tam nikogo, odkąd wyniosła się stamtąd marynarka... My też ruszyliśmy 
      w ich kierunku. Spotkaliśmy się gdzieś na środku i zaczęliśmy wiwatować... 
      - Skinner wpatrywał się w dal. - Później śpiewali, hymny i inne gówno. 
      Tylko kręcili się w kółko i zawodzili. Wariaci. Ja i kilku innych, byliśmy 
      przygotowani. I widzieliśmy gliniarzy nadciągających z obu stron. Pieprzyć 
      to. 

      Yamazaki przełknął ślinę. 

      - A potem? 

      - Zaczęliśmy się wspinać. Na wieże. Na tym draństwie są przyspawane 
      szczebelki, żeby mogli wejść malarze. Pięliśmy się. Do tej pory telewizja 
      przysłała już swoje helikoptery, Scooter. Byliśmy wiadomością dnia, ale 
      nie zdawaliśmy sobie z tego sprawy. Pewnie zazwyczaj tak jest. I gówno nas 
      to obchodziło. Tylko wspinaliśmy się. Jednak to utrudniło życie gliniarzom 
      - później. Bo, człowieku, niektórzy spadali. Facet przede mną miał buty 
      owinięte czarną taśmą przytrzymującą podeszwy. Taśma namokła, puściła; 
      zaczął się ślizgać. Tuż przed moim nosem. Nogi wciąż zsuwały mu się ze 
      stopni i gdybym nie uważał, kopnąłby mnie piętą w twarz... Tuż przed samym 
      szczytem obie nogi ześlizgnęły mu się jednocześnie. - Skinner zamilkł, 
      jakby nasłuchując jakiegoś odległego dźwięku. Yamazaki wstrzymał oddech. - 
      Kiedy uczysz się wspinać, tam na górze - powiedział Skinner - najpierw 
      musisz zapamiętać, żeby nie patrzeć w dół. Po drugie, przez cały czas 
      trzeba trzymać na moście jedną rękę i jedną nogę. Ten facet nie wiedział 
      tego. A te jego podeszwy... Po prostu runął w tył. Nawet nie krzyknął. 
      Jakby z... gracją. - Yamazaki zadrżał. - Jednak ja piąłem się dalej. 
      Deszcz ustał, zaczęło się przejaśniać. Zostałem. 

      - I jak się czułeś? - spytał Yamazaki. 

      Skinner zamrugał oczami. 

      - Czułem? 

      - Co zrobiłeś potem? 

      - Zobaczyłem miasto. 




      Yamazaki zjechał do podnóża schodów żółtą windą Skinnera, przypominającą 
      piknikowy koszyk porzucony przez olbrzyma. Teraz wszędzie wokół słyszał 
      gwar wieczornego targowiska, a z otwartych drzwi dobiegał trzask kart, 
      kobiecy śmiech, donośne głosy mówiące po hiszpańsku. Zachód słońca różowy 
      jak wino, a nad płatami plastiku łopoczącego jak żagle na wietrze woń 
      smażonego tłuszczu, palonego drewna i słodki, oleisty zapach haszyszu. 
      Chłopcy w obszarpanych skórzanych kurtkach przykucnęli nad jakąś grą, w 
      której żetonami były pomalowane kamyki. Yamazaki przystanął. Stał 
      nieruchomo, z ręką na drewnianej poręczy opryskanej srebrną, aerozolową 
      farbą. Opowieść Skinnera zdawała się promieniować z tysiąca rzeczy, z nie 
      mytych twarzy i kuchennych dymów, jak koncentrycznie rozchodzące się 
      dźwięki jakiegoś ukrytego dzwonu, nastrojonego zbyt nisko dla obcego ucha. 


      Doszliśmy nie tylko do końca wieku, pomyślał, lecz do kresu czegoś innego. 
      Ery? Paradygmatu? Wszędzie oznaki schyłku. Nadchodził kres nowoczesności. 
      Tutaj, na moście, nastąpił już dawno. Teraz pójdzie w kierunku Oakland, 
      smakując to nowe, dziwne uczucie. 




      11
      Rozwożąc przesyłki


      We wtorek nie była sobą. Bez wigoru. Nie mogła się skupić. Bunny 
      Malatesta, dyspozytor, wyczuwał to, jego głos zabrzęczał jej w uchu. 

      - Chev, nie zrozum mnie źle, ale masz okres czy co? 

      - Odpieprz się, Bunny. 

      - Hej, chciałem tylko powiedzieć, że nie masz dziś tyle ognia, co zwykle. 
      Nic więcej. 

      - Dawaj zlecenie. 

      - 655 Mo, piętnaście, w recepcji. 

      Odebrała, przewiozła pod 555 Cali, na pięćdziesiąte piąte piętro. Podpis i 
      z powrotem na dół. Dzień szarzał po obiecującym poranku. 

      - 456 Montgomery, trzydzieści trzy, recepcja, wjedź towarową. - Zastygła z 
      dłonią w pętli identyfikatora. - Dlaczego? 

      - Mówią, że posłańcy zostawiają graffiti w windach pasażerskich. Jedź 
      towarową albo wyrzucą cię, zabronią wstępu, a Allied rozwiąże z tobą umowę 
      o pracę. 

      Przypomniała sobie, że widziała znak Ringera pozostawiony na tabliczce 
      jednego z dźwigów przy 456. Pieprzony Ringer. Oznaczył więcej wind niż 
      ktokolwiek w historii. Nosił w tym celu specjalny zestaw narzędzi. 

      Z 456 posłano ją do l EC z kartonem większym niż powinna przyjąć, ale po 
      to jest bagażnik i uchwyty, więc dlaczego miałaby dać zarobić tym od 
      paczek? Bunny odezwał się po drodze i podał jej 50 Beale, kawiarnię na 
      drugim piętrze. Odgadła, że to będzie kobieca torebka zawinięta w 
      plastikową reklamówkę - i miała rację. Brązowa, z jakiejś jaszczurczej 
      skóry. Kobiety zostawiają torebki, potem przypominają sobie, dzwonią, każą 
      kierownikowi odesłać je przez posłańca. Zazwyczaj dobry napiwek. Ringer i 
      kilku innych otworzyłoby ją, przejrzało zawartość, czasem znajdując 
      narkotyki. Ona nigdy tego nie robiła. Pomyślała o okularach... Dziś nic 
      się nie składało. Allied nie łączyło zleceń, ale czasem udawało się to 
      przypadkowo: podjąć tu, doręczyć tam i dostać następne. Jednak rzadko. 
      Pracując dla Allied, trzeba było się zwijać. Jej rekord wynosił szesnaście 
      zleceń jednego dnia; to jak czterdzieści w innej firmie. 

      Przewiozła torebkę z Fulton na Masonie i dostała dwie piątki, kiedy 
      właścicielka sprawdziła, że niczego nie brakuje. 

      - Ci z restauracji powinni oddać ją policji - powiedziała Chevette. - Nie 
      lubimy brać na siebie takiej odpowiedzialności. Puste spojrzenie 
      właścicielki torebki, jakiejś sekretarki. Chevette schowała do kieszeni 
      piątaki. 

      - 298 Alabama - powiedział Bunny, jakby oferował jej drogocenną perłę. - 
      Daj odpocząć nogom... 

      Pogoni tam z wywalonym językiem, a potem doręczy i zrobi to. Chociaż i tak 
      nie będzie potem w lepszej formie. 

      Okulary tego dupka... 




      - Z przyczyn taktycznych - powiedziała blondynka - obecnie nie radzimy 
      używać przemocy ani czarów wobec indywidualnych osobników. 

      Chevette właśnie przypedałowała z Alabama Street, po ostatnim zleceniu 
      tego dnia. Kobieta na małym płaskim ekranie nad drzwiami kanciapy 
      Bunny'ego miała na sobie coś czarnego naciągniętego na twarz, z trzema 
      wyciętymi w materiale trójkątnymi otworami. Niebieskie litery na dole 
      ekranu głosiły FIONA X - RZECZNICZKA FRONTU WYZWOLENIA SOUTH ISLAND. 

      Oświetlony jaskrawym światłem neonówek korytarz wiodący do Allied 
      Messengers śmierdział rozgrzanym styrenem, laserowymi drukarkami, 
      porzuconymi butami i starymi kanapkami; ta ostatnia woń nasunęła Chevette 
      wspomnienie jakiejś nie ogrzewanej piwnicy przedszkola w Oregonie, z 
      bezbarwnym zimowym słońcem wpadającym przez mętne szyby okienek pod 
      sufitem. Nagle jednak za jej plecami otworzyły się z trzaskiem drzwi na 
      ulicę i para zabłoconych jaskrawych trampek numer jedenaście zadudniła po 
      schodach. Samuel Saladin DuPree, z policzkami noszącymi ślady szarego 
      ulicznego kurzu, stanął przed nią, obdarzając ją szczerym uśmiechem. 

      - Co cię tak cieszy, Sammy? 

      Najprzystojniejszy pracownik Allied, niezrównany DuPree, metr 
      dziewięćdziesiąt osiem hebanowej energii, zamkniętej w tak eleganckim i 
      sprawnym ciele, że Chevette czasem wyobrażała sobie, że jego kości są z 
      polerowanego metalu, potrójnie chromowanego - idealny mechanizm posłańca. 
      Podobny do faceta ze starych filmów, tego który później, na stare lata, 
      zajął się polityką. Większość dziewcząt chętnie wypróbowałaby Sammy'ego 
      Sala, ale Chevette nie miała na to ochoty. Był gejem, przyjaźnili się, a 
      poza tym ona ostatnio nie była pewna, czy w ogóle ma chęć na te sprawy. 

      - Rzecz w tym - odparł Sammy Sal, ścierając brud z policzka grzbietem 
      jednej długiej dłoni - że postanowiłem zabić Ringera. I wiesz co, poczułem 
      się wolny... 

      - Aha - zauważyła Chevette - pewnie doręczałeś dziś na 456. 

      - Tak, moja droga, byłem tam. Aż na samej górze, w brudnej windzie 
      towarowej. Bardzo wolnej windzie towarowej. A dlaczego? 

      - Bo Ringer wyrył swój znak w ich mosiądzu, Sal, a także w ich różanym 
      drewnie? 

      - Dodo-kładnie, kochana. - Sammy Sal zdjął z szyi niebieskobiałą chustkę i 
      otarł nią twarz. - Dlatego ten dupek zginie marnie. 

      - ...i musi natychmiast zacząć systematycznie sabotować miejsce pracy - 
      płynęły z ekranu słowa Fiony X - albo zostanie napiętnowany jak wróg 
      ludzkiej rasy. 

      Drzwi do kanciapy dyspozytora, tak grubo oklejone schematami, mapkami, 
      postrzępionymi przepisami miejskimi i faksami ze skargami, że Chevette nie 
      miała pojęcia, jak wyglądają pod spodem, otworzyły się. Bunny wystawił 
      pokrytą szramami i niedokładnie ogoloną głowę, jak żółw, mrugając w ostrym 
      świetle korytarza, odruchowo patrząc w górę, zwabiony głosem Fiony X. 
      Obojętnie spojrzał na czarną maskę, kojarząc, zanim zdążył podnieść głowę. 


      - Ty - powiedział, patrząc na Chevette. - Chevy. Wejdź. 

      - Zaczekaj na mnie, Sammy Sal - powiedziała. 

      Bunny Malatesta przez trzydzieści lat jeździł na rowerze po San Francisco 
      jako posłaniec. Nadal robiłby to, gdyby nogi i krzyż nie odmówiły mu 
      posłuszeństwa. Był jednocześnie najlepszą i najgorszą rzeczą dla 
      pracujących w Allied. Najlepszą, ponieważ miał w głowie mapę miasta, 
      dokładniejszą niż generowana przez jakikolwiek komputer. Pamiętał każdy 
      budynek, każde drzwi i służbę ochrony. Miał tę robotę we krwi, ten Bunny, 
      a ponadto znał zasady, historię i opowieści, które sprawiały, że czułeś 
      się częścią czegoś - choćby wydawało się to wariactwem - co warto było 
      robić. Bunny był niemal legendą i zaliczył w czasie swej kariery przednie 
      szyby siedmiu policyjnych radiowozów, ustanawiając rekord, którego jeszcze 
      nikt nie zdołał pobić. Jednocześnie z tych samych względów był zmorą, 
      ponieważ nie dawał sobie wcisnąć kitu. Pracując z innymi dyspozytorami, 
      pozwalali sobie na trochę luzu. Jednak nie z Bunnym. On zawsze wiedział. 

      Chevette weszła do środka, a on zamknął za nią drzwi. Okulary, których 
      używał na dyżurze, wisiały mu na piersi, miękka wyściółka z jednej strony 
      sklejona celofanową taśmą. W pomieszczeniu nie było okien, a Bunny podczas 
      pracy gasił światło. Pół tuzina kolorowych monitorów stało łukiem przed 
      czarnym obrotowym fotelem z różowym, gumowym, profilaktycznym gorsetem 
      Bunny'ego, przyczepionym do oparcia niczym wielka obła larwa. Bunny 
      rozmasował sobie krzyż nasadą dłoni. 

      - Ten dysk mnie wykańcza - mruknął do siebie. 

      - Powinieneś pozwolić, żeby Sammy Sal ci go nastawił - podpowiedziała. - 
      Dobrze to robi. 

      - On już jest nastawiony, kochana. Nic więcej nie da się zrobić. A teraz 
      powiedz mi, co robiłaś wczoraj wieczorem w "Morriseyu". I lepiej, żeby to 
      było dobre wyjaśnienie. 

      - Zawiozłam przesyłkę - powiedziała Chevette, wyrzucając słowa jak 
      automat, jedyny sposób, żeby skłamać i nie dać tego po sobie poznać. 
      Właściwie spodziewała się czegoś takiego, ale nie tak szybko. 

      Patrzyła, jak Bunny zdejmuje okulary, rozłącza je i kładzie na jednym z 
      monitorów. 

      - Więc dlaczego nie zgłosiłaś wyjścia? Zadzwonili do nas i powiedzieli, że 
      weszłaś z przesyłką, zeskanowali twoją odznakę, ale nie wyszłaś. Na to ja 
      mówię im, wiem, że jej tam nie ma, chłopcy, ponieważ właśnie wysłałem ją 
      na Alabama Street, rozumiecie? 

      Popatrzył na nią. 

      - Hej, Bunny, to był mój ostami kurs, rower miałam w podziemiu, zobaczyłam 
      towarową windę zjeżdżającą w dół i wskoczyłam. Wiedziałam, że powinnam 
      odmeldować się ochronie, ale myślałam, że będą mieli kogoś na parkingu, 
      wiesz? Pojechałam rampą, a tam nikogo, jakiś samochód wyjeżdżał, więc 
      śmignęłam pod szlabanem i już byłam na ulicy. Miałam wracać i zgłaszać się 
      w recepcji? 

      - Przecież wiesz. Takie są przepisy. 

      - Było późno, rozumiesz. 

      Bunny usiadł, krzywiąc się, w fotelu z gorsetem. Objął oba kolana wielkimi 
      dłońmi i patrzył na nią. Jak nie Bunny. Jakby coś go naprawdę niepokoiło. 
      Nie tylko platfusy z ochrony, bo nie odmeldował im się jakiś goniec. 

      - Jak późno? 

      - Hm? 

      - Chcą wiedzieć, kiedy wyszłaś. 

      - Może dziesięć minut po tym jak weszłam. Góra piętnaście. Te podziemia to 
      istny labirynt. 

      - Weszłaś o 6:32:18 - powiedział. - Tak zapisali, kiedy cię 
      zarejestrowali. Rozmawiali z tym prawnikiem, więc wiedzą, że dostarczyłaś 
      mu przesyłkę. 

      Nadal dziwnie na nią patrzył. 

      - Bunny, o co chodzi? Powiedz im, że spieprzyłam, nie mówiąc do widzenia i 
      już. 

      - Nie byłaś nigdzie indziej? W tym hotelu? 

      - Nie - odparła i poczuła dziwny dreszcz, jakby przekroczyła jakąś 
      granicę, zza której nie było już odwrotu. - Oddałam temu facetowi paczkę, 
      Bunny. 

      - Nie sądzę, żeby martwili się o paczkę tego gościa - rzekł Bunny. 

      - A więc? 

      - Słuchaj, Chev - powiedział - dzwonią faceci z ochrony, to jedno. Przykro 
      mi, szefie, mówię, to się już nie powtórzy. Jednak ktoś z góry w ich 
      firmie, nazywa się IntenSecure, zadzwonił bezpośrednio do Wilsona. 

      Właściciel Allied. 

      - Musiałem ugłaskać Wilsona i pana Ochronę, musiałem posadzić tu za 
      konsolą Grasso, który oczywiście wszystko popieprzył... 

      - Bunny - powiedziała - przykro mi. 

      - No tak. Tobie przykro, mnie przykro, ale jakiś zasrany najemny gliniarz 
      siedzi za biurkiem i magluje Wilsona o to, co dokładnie robiłaś po tym, 
      jak oddałaś temu prawnikowi jego paczkę. O to, jakim dokładnie jesteś 
      pracownikiem, jak długo jeździsz dla Allied, czy jesteś notowana, czy 
      zażywasz narkotyki, gdzie mieszkasz. 

      Chevette zobaczyła czarne okulary tego dupka, dokładnie tam, gdzie je 
      zostawiła. W futerale, za stertą "National Geographics" z 1997 roku. 
      Usiłowała wydostać je stamtąd siłą woli na pachnący smołą dach i w pustkę. 
      Cisnąć to draństwo do zatoki, co powinna zrobić już dziś rano. Jednak nie, 
      tkwiły tam nadal. 

      - To nie jest normalne - rzekł Bunny. - Wiesz, o czym mówię? 

      - Mówiłeś im, gdzie mieszkam, Bunny? 

      - Gdzieś na moście - odparł i uśmiechnął się nieznacznie. - Niezbyt 
      dokładny adres, no nie? 

      Okręcił się z fotelem i zaczął wyłączać monitory. 

      - Bunny - powiedziała - co oni teraz zrobią? 

      - Będą cię szukać - powiedział, odwrócony plecami do niej. 

      - Tutaj. Ponieważ nie wiedzą, dokąd iść. Nic nie zrobiłaś, prawda, Chevy? 

      Tył jego czaszki porastała siwa szczecina. Automatycznie odpowiedziała: 

      - Nie. Nie... Dzięki, Bunny. 

      Mruknął coś, obojętnie, kończąc sprawę i Chevette wróciła na korytarz z 
      sercem walącym jak młotem. Po schodach, za drzwi, obmyślając najszybszą 
      drogę do domu, przeglądając w myślach czerwone światła, trzeba pozbyć się 
      tych okularów, trzeba... 

      Sammy Sal przyparł Ringera do niebieskiego pojemnika na recykl. Tępawe 
      oblicze Ringera zaczęło zdradzać objawy niepokoju. 

      - Nic ci nie zrobiłem, człowieku. 

      - Znów ryjesz swój znak w windach, Ringer. 

      - Przecież nic ci nie zrobiłem! 

      - Przyczyna i skutek, tumanie. Wiemy, że to dla ciebie trudne, ale spróbuj 
      to wbić sobie do łba: robisz takie gówno, będzie go więcej. Jeśli będziesz 
      skrobał swój znak w tych ślicznych windach klientów, załatwimy cię, 
      człowieku. 

      Sammy Sal położył długie brązowe palce lewej ręki na zdeformowanym hełmie 
      Ringera, obejmując go jak piłkę do koszykówki, po czym podniósł go i 
      okręcił, wbijając pasek w podbródek Ringera. 

      - Nic nie zrobiłem! - zabulgotał Ringer. 

      Chevette przemknęła obok nich, kierując się do stojaka na rowery pod 
      ściennym portretem Shapely'ego. Ktoś cisnął mu w te uduchowione oczy 
      ofiary kondomem pełnym szaroniebieskiej farby, tworząc niebieski zaciek na 
      zapadniętym policzku. 

      - Hej! - zawołał Sammy Sal. - Chodź tu i pomóż mi męczyć tego gównojada. 

      Przesunęła dłoń przez pętlę identyfikatora i zaczęła wyplątywać kierownicę 
      z plątaniny molibdenowej stali oraz grafitu innych rowerów. Wszystkie 
      alarmy odezwały się jednocześnie, rozgorączkowanym chórem ogłuszającego 
      wycia, basowymi porykiwaniami cyfrowych syren, a nawet jazgotliwym 
      potokiem hiszpańskich przekleństw, zręcznie pomieszanych z bolesnymi 
      jękami. Wydobyła rower, wsunęła stopę w uchwyt i wypadła na ulicę, 
      ruszając, zanim usiadła na siodełku. Kątem oka zobaczyła, jak Sammy Sal 
      puszcza Ringera. Wsiadł na swój rower, z grubą ramą w różowo-czarne cętki 
      i fluororimzem połączonym z prądnicą. Jechał za nią. Nigdy nie miała 
      mniejszej ochoty na czyjeś towarzystwo. Ruszyła. Pędź. Po prostu pędź. Jak 
      w jej porannym śnie, tylko straszniej. 




      12
      Ruchy oka


      Rydell patrzył na tych dwóch gliniarzy z San Francisco, Svobodova i 
      Orlovsky'ego, dochodząc do wniosku, że praca dla Warbaby'ego może okazać 
      się interesująca. Ci faceci to prawdziwy superciężki kaliber. Wydział 
      zabójstw to wszędzie poważna instytucja. 

      Dopiero od czterdziestu ośmiu minut przebywał w Kalifornii Północnej, a 
      już siedział przy barze, pijąc kawę z facetami z tego wydziału. Tyle że 
      oni pili herbatę. Gorącą. W szklankach. Mocno słodzoną. Rydell siedział na 
      końcu baru, obok Freddiego, który pił mleko. Dalej był Warbaby, nadal w 
      kapeluszu, potem Svobodov i Orlovsky. Svobodov był prawie tak wysoki jak 
      Warbaby, ale zdawał się zbudowany z samych ścięgien i grubych kości. Miał 
      długie, płowe włosy, zaczesane w górę z gładkiego czoła, takiej samej 
      barwy brwi oraz napiętą i błyszczącą skórę, jakby zbyt długo stał przy 
      ogniu. Orlovsky był chudy i ciemnowłosy, miał wystającą brodę, mnóstwo 
      włosów na kłykciach i okulary, które wyglądały jak przecięte na pół. Obaj 
      mieli to charakterystyczne spojrzenie - obezwładniające, przeszywające, 
      ciężkie i nieruchome jak ołów. Rydella uczono tego w Akademii Policyjnej, 
      ale nie okazał się zbyt gorliwym uczniem. Nazywano to "Aktywnym 
      wyłączeniem ruchów oka", a zajęcia prowadził emerytowany 
      psycholog-naukowiec z Duke University, niejaki Bagley. W trakcie wykładów 
      często dywagował na temat notorycznych morderców, którymi zajmował się na 
      uniwersytecie, przypadków erotycznych samobójstw przez powieszenie i tym 
      podobnych rzeczy. Wszyscy traktowali to jako rozrywkę pomiędzy 
      "Postępowaniem w przypadkach ciężkich przestępstw", a "Intensywnym 
      programem szkolenia strzeleckiego". Jednak Rydell zazwyczaj bywał trochę 
      rozkojarzony po ciężkich przestępstwach, ponieważ instruktorzy zawsze 
      prosili go, żeby odgrywał rolę przestępcy. Nie miał pojęcia dlaczego. Tak 
      więc trudno mu było się skupić na kursie wyłączania ruchów oka. A nawet 
      jeśli zdołał coś wynieść z wykładu Bagleya, to po strzelaniu wszystko 
      zapominał. Program szkolenia przeprowadzono tylko z prawdziwą bronią. 
      Kiedy liczono trafienia, pokazywano ci otwory wlotowe pocisków, twoich lub 
      przeciwnika, i pytano, czy przegrywający wykrwawił się na śmierć, czy też 
      doznał wstrząsu pourazowego. Byli tacy, którzy po kilku sesjach zupełnie 
      się rozklejali, ale Rydell zawsze wychodził z nich zadowolony. Nie 
      dlatego, żeby był agresywny albo lubił widok krwi; po prostu dlatego, że 
      wszystko działo się tak szybko. I było nierealne. Tak więc nigdy nie 
      nauczył się hipnotyzować ludzi wzrokiem. Tymczasem porucznik Svobodov 
      opanował tę umiejętność w niezwykłym stopniu, a jego partner, porucznik 
      Orlovsky, rozwinął własną wersję tej sztuki, niemal równie skutecznie 
      rzucając spojrzenia znad tych połówkowych szkieł. I tak wyglądał jak 
      wilkołak, więc przychodziło mu to bez trudu. 

      Rydell nadal oceniał szyk Wydziału Zabójstw w San Francisco. Najwidoczniej 
      tutejszy styl polegał na noszeniu starych prochowców na czarnych 
      kamizelkach kuloodpornych, a pod nimi białych koszul i krawatów. 
      Oksfordzkie koszule były zapięte na wszystkie guziki, a krawaty miały 
      deseń w paski, jakby właściciele należeli do jakiegoś klubu. Spodnie z 
      mankietami oraz naprawdę okazałe półbuty na grubych wibramach. Chyba 
      jedynymi ludźmi noszącymi takie koszule, krawaty i buty byli imigranci, 
      którzy za wszelką cenę pragnęli być jak najbardziej amerykańscy. Jednak 
      połączenie kamizelki kuloodpornej ze starym prochowcem wydało mu się 
      całkiem sensowne. Smukła plastikowa kolba H&K też nie psuła wrażenia, 
      wystając spod rozpiętej kamizelki Svobodova. Nie pamiętał, który to model, 
      ale miał wrażenie, że to ten z magazynkiem pod lufą. Strzelający amunicją 
      bezłuskową, wyglądającą jak woskowe kredki, z plastikowym ładunkiem 
      otaczającym lekkie pociski w kształcie sporych gwoździ. 

      - Gdybyśmy wiedzieli to, co ty już wiesz, Warbaby, może wszystko byłoby 
      prostsze. 

      Svobodov rozejrzał się po małym pomieszczeniu i wyjął z kieszeni płaszcza 
      paczkę marlboro. 

      - To nielegalne w tym stanie, koleś - powiedziała kelnerka, zadowolona z 
      tego, że może komuś zagrozić przepisami. Miała jedną z tych ogromnych 
      czupryn. Lokal należał do tych miejsc, w których jadasz, jeśli pracujesz 
      na nocną zmianę w jakimś zakichanym zakładzie przemysłowym. Rydell doszedł 
      do wniosku, że szczęśliwcy oprócz posiłku dostają jeszcze kelnerkę. 
      Svobodov obdarzył ją kilkoma tysiącami elektronowoltów gliniarskiego 
      spojrzenia, wyjął z kieszonki kamizelki policyjną odznakę i wywiesił ją na 
      nylonowym pasku na widok publiczny. Rydell usłyszał cichy szczęk 
      uderzenia; jakiś dodatkowy pancerz pod tą białą koszulą. 

      - Powinieneś pokazać to tym dwóm mormonom z drogówki, którzy tu zachodzą - 
      powiedziała. 

      Svobodov włożył do ust papierosa. Warbaby podsunął mu pod nos pięść, 
      ściskając w niej bryłę złota wielkości ręcznego granatu. Zapalił nią 
      papierosa Rosjaninowi. 

      - Po co ci to, Warbaby? - zapytał Svobodov na widok zapalniczki. - Palisz? 


      - Wszystko oprócz tych chińskich marlboro. Arkady. 

      Smutno jak zawsze. 

      - Jest w nich pełno włókien szklanych. 

      - Przecież to amerykańska marka - nalegał Svobodov - na licencji 
      producenta. 

      - Od sześciu lat już nie robi się ich legalnie w tym kraju - powiedział 
      Warbaby, równie smutno jak o wszystkim innym. 

      - Marl-bor-ro - wycedził Svobodov, wyjmując papierosa z ust i wskazując na 
      napis nad filtrem. - Kiedy byliśmy dziećmi, Warbaby, marlboro to były duże 
      pieniądze. 

      - Arkady - rzekł cierpliwie Warbaby - kiedy byliśmy dziećmi, pieniądze 
      były pieniędzmi. 

      Orlovsky zaśmiał się, Svobodov wzruszył ramionami. 

      - Co wiesz, Warbaby? - powiedział, wracając do interesów. 

      - Pan Blix został znaleziony martwy w hotelu "Morrisey". Zamordowany. 

      - Robota zawodowca - rzekł Orlovsky, wymawiając to jak jedno słowo. - 
      Chcieli, żebyśmy wzięli pod uwagę jakiś bzdurny motyw etniczny, tak? 

      Svobodov zmrużył oczy, patrząc na Warbaby'ego. 

      - Tego jeszcze nie wiemy. 

      - Język - rzekł zdecydowanie Orlovsky. - To koloryt. Żeby nas zmylić. 
      Myślą, że obciążymy Latynosów. 

      Svobodov possał papierosa i dmuchnął dymem w kierunku kelnerki. 

      - Co wiesz, Warbaby? 

      - Hans Rutger Blix, czterdzieści trzy lata, naturalizowany Kostarykanin. 

      Warbaby równie dobrze mógłby wygłaszać mowę pogrzebową. 

      - Wciskasz kit - rzucił Svobodov zza marlboro. 

      - Warbaby - powiedział Orlovsky - wiemy, że pracowałeś nad tym, zanim temu 
      dupkowi poderżnięto gardło. 

      - Dupkowi - powtórzył Warbaby, jakby ten martwy gość był jego 
      przyjacielem, współlokatorem, a przynajmniej dobrym znajomym. - Facet nie 
      żyje i tyle. To czyni go dupkiem? 

      Svobodov tylko siedział, paląc marlboro. Zdusił je na stojącym przed nim 
      talerzu, obok nie tkniętej pasty z tuńczyka. 

      - Dupek. Wierz mi. 

      Warbaby westchnął. 

      - Miał kurtkę. Arkady? 

      - Jeśli ją chcesz - rzekł Svobodov - musisz powiedzieć nam, co miałeś dla 
      niego zrobić. Wiemy, że z tobą rozmawiał. 

      - Nigdy z nim nie rozmawiałem. 

      - Dobra - przyznał Svobodov. - Rozmawiał z IntenSecure. Ty robisz dla 
      nich. 

      - Dokładnie - potwierdził Warbaby. 

      - Dlaczego zwrócił się do IntenSecure? 

      - Zgubił coś. 

      - Co? 

      - Jakiś drobiazg. 

      Svobodov westchnął. 

      - Lucius. Proszę. 

      - Okulary przeciwsłoneczne. 

      Svobodov i Orlovsky spojrzeli po sobie, a potem na Warbaby'ego. 

      - IntenSecure ściąga Warbaby'ego, bo jakiś facet zgubił okulary 
      przeciwsłoneczne? 

      - Może były cenne - podpowiedział łagodnie Freddie. Przyglądał się swojemu 
      odbiciu w lustrze nad barem. 

      Orlovsky splótł mocno owłosione palce, aż zatrzeszczały stawy. 

      - Podejrzewał, że zgubił je na przyjęciu - podsunął Warbaby - a nawet, że 
      ktoś mógł mu je ukraść. 

      - Jakim przyjęciu? - Svobodov poruszył się na stołku i Rydell usłyszał 
      chrzęst niewidocznego pancerza. 

      - Przyjęciu w hotelu &#132;Morrisey". 

      - Kto je wydał? - spytał Orlovsky znad szkieł. 

      - Pan Cody Harwood. 

      - Harwood... - powtórzył Svobodov. - Harwood... 

      - Czy nazwisko Pawłow coś wam mówi? - zapytał Freddie, nie kierując 
      pytania do nikogo w szczególności. 

      - Pieniądze - mruknął Svobodov. 

      - I nie z marlboro - dodał Warbaby. - Pan Blix poszedł na przyjęcie do 
      pana Harwooda, wypił kilka drinków... 

      - Miał tyle krwi w alkoholu, że nie trzeba go było balsamować - rzekł 
      Orlovsky. 

      - Wypił kilka drinków. Miał ten drobiazg w kieszeni kurtki. Następnego 
      ranka okularów nie było. Zadzwonił do ochrony w "Morriseyu". Oni zwrócili 
      się do IntenSecure, a IntenSecure wezwała mnie... 

      - Nie ma jego telefonu - powiedział Svobodov. - Zniknął. Nie można go z 
      nikim powiązać. Żadnych notatek, notebooka, nic. 

      - Robota zawodowca - powtórzył Orlovsky. 

      - Te szkła - drążył Svobodov. - Co to za okulary? 

      - Przeciwsłoneczne - wyjaśnił Freddie. 

      - Znaleźliśmy to. - Svobodov wyjął coś z bocznej kieszeni prochowca. 
      Hermetyczny woreczek na dowody. Podniósł go. Rydell zobaczył kawałki 
      czarnego plastiku. - Tani WR. Wdeptany w dywan. 

      - Wiecie, co na nim puszczał? - zapytał Warbaby. 

      Teraz nadeszła pora na występ Orlovsky'ego. Z wewnętrznej kieszeni czarnej 
      kamizelki wyjął drugi plastikowy woreczek. 

      - Szukaliśmy software'u, nie mogliśmy znaleźć. Potem prześwietliliśmy 
      gościa rentgenem. Ktoś wepchnął mu to do gardła. Czarny prostokąt. Starta 
      i poplamiona naklejka. 

      - Zanim go zarżnął. 

      - Co to jest? - zapytał Warbaby. 

      - McDonna - powiedział Svobodov. 

      - Hmm? - Freddie przechylał się przez Warbaby'ego, żeby zerknąć na dowód. 
      - Mc-co? 

      - Porno czip. 

      W pierwszej chwili te dwa słowa zbiły się Rydellowi w jedno, ale zaraz 
      zrozumiał ich sens. 

      - McDonna. 




      - Ciekawe, czy obejrzeli to dokładnie? - powiedział Freddie z tylnego 
      siedzenia patriota. Trzymał nogi na oparciu przedniego fotela pasażera, a 
      czerwone światełka wokół krawędzi jego butów błyskając, powtarzały słowa 
      jakiejś piosenki. 

      - Co obejrzeli? - Rydell obserwował Warbaby'ego i Rosjan stojących przy 
      jednym z najmniej niepozornych nie oznakowanych wozów, jakie kiedykolwiek 
      widział: szarego kolosa z grafitową osłoną reflektorów i chłodnicy. Na 
      przedniej szybie patriota zbierały się kropelki deszczu. 

      - Tego pornusa znalezionego w przełyku faceta. Jeśli Warbaby zawsze mówił 
      ze smutkiem w głosie, Freddie był nieustannie zrelaksowany. Jednak smutek 
      pierwszego wydawał się prawdziwy, natomiast odprężony Freddie było mało 
      przekonujący. 

      - W takim programie jest mnóstwo kodu. W tapecie można ukryć różności, 
      wiesz? Na przykład we fraktalach używanych do oddania barwy skóry można 
      zaszyfrować tekst... 

      - Zajmujesz się komputerami, Freddie? 

      - Jestem konsultantem technicznym pana Warbaby'ego. 

      - Jak myślisz, o czym oni mówią? 

      Freddie wyciągnął rękę i dotknął jednego buta. Czerwone litery zniknęły. 

      - Teraz rozmawiają poważnie. 

      - O czym? 

      - O interesach. Chcemy wiedzieć, co mają na Blixa - tego martwego faceta. 

      - Tak? A co my możemy im dać? 

      - My? - prychnął Freddie. - Ty tylko prowadzisz wóz. - Zdjął nogi z fotela 
      i usiadł. - Jednak to żadna tajemnica: IntenSecure i DatAmerica to jedno i 
      to samo. 

      - Pieprzysz. - Svobodov najwyraźniej przejął główny ciężar konwersacji. - 
      Co to oznacza? 

      - Oznacza, że jesteśmy podłączeni do większej bazy danych niż policja. 
      Kiedy następnym razem stary Werbel zechce z nim pogadać, gość będzie 
      zadowolony, że oddał nam przysługę. Jednak dzisiaj, człowieku, dzisiaj 
      czuje się udupiony. 

      Rydell przypomniał sobie, jak wpadł na barbecue do "Wielkiego George'a" 
      Kechakmadze, który próbował namówić go do wstąpienia do National Rifle 
      Association. 

      - Macie tu dużo Rosjan w policji? 

      - Tutaj? Mnóstwo. 

      - To trochę zabawne, że tak wielu z nich wstępuje do policji. 

      - Dobrze pomyśl, człowieku. Przecież żyli w państwie policyjnym. Może 
      przyzwyczaili się. 

      Svobodov i Orlovsky wsiedli do szarego kolosa. Warbaby podszedł do 
      patriota, podpierając się duraluminiową kulą. Policyjny samochód uniósł 
      się nieco na amortyzatorach, po czym zaczął mruczeć i dygotać; deszcz 
      bębnił o jego maskę, gdy Orlovsky zapuścił silnik. 

      - Jezu - powiedział Rydell - nie przejmują się, że ktoś ich zobaczy, no 
      nie? 

      - Oni chcą, żeby ich zobaczono - rzucił mimochodem Freddie, gdy Warbaby 
      otworzył tylne drzwiczki i zaczął mozolnie gramolić się do środka. 

      - Jedziemy - rzekł Warbaby, zatrzaskując drzwi. - Wymagania protokołu. My 
      odjeżdżamy pierwsi. 

      - Nie tędy - ostrzegł Freddie. - Przejechalibyśmy przez Candlestick Park. 
      Tamtędy. 

      - Tak - potwierdził smutno Warbaby. - Musimy coś załatwić w centrum. 




      Centrum San Francisco robiło wrażenie. Całe otoczone wzgórzami, zbudowane 
      na pagórkach lub między nimi, pozytywnie wpływało na Rydella. Był gdzieś. 
      W konkretnym miejscu. Chociaż nie umiał powiedzieć, czy podoba mu się 
      tutaj. Może tylko to miasto tak dalece różniło się od LA i było 
      nieustannie oblewane potokiem sączącego się zewsząd światła. Czuł, że 
      przybył tu jakby z innego świata, wśród tych starych, stłoczonych 
      budynków, nie nowszych od tego ze stromym dachem (a wiedział, że i ten 
      jest stary). Chłodne wilgotne powietrze, para unosząca się z kratek na 
      chodnikach. I ludzie na ulicach, ale nie tacy zwyczajni: ludzie mający 
      dobrą pracę i ciuchy. Dziwne miejsce. 

      - Nie, człowieku, w lewo, w lewo! - Freddie zabębnił w oparcie jego 
      fotela. Kolejny schemat, którego trzeba się nauczyć. Sprawdził położenie 
      kursora na wyświetlonej mapie, szukając przecznicy w lewo, którą mógłby 
      dojechać do hotelu "Morrisey". 

      - Nie wal w fotel pana Rydella - rzekł Warbaby z dwumetrową rolką faksu w 
      rękach - kiedy prowadzi. 

      Faks przyszedł, kiedy ruszyli. Rydell domyślił się, że to dane Blixa, 
      faceta, któremu poderżnięto gardło. 

      - Fassbinder - powiedział Freddie. - Słyszałeś kiedyś o Rainerze 
      Fassbinderze? 

      - Nie jestem w nastroju do żartów, Freddie. 

      - Nie żartuję. Wprowadziłem tego Blixa do programu "Rozdzielonych", 
      człowieku; zeskanowane zdjęcie sztywniaka, które przysłali ci wcześniej 
      Rosjanie. Wygląda zupełnie jak Rainer Fassbinder. I to po śmierci, z 
      poderżniętym gardłem. Ten Fassbinder musiał być przystojnym facetem, nie? 

      Warbaby westchnął. 

      - Freddie... 

      - No, w każdym razie Niemcem. Narodowość zgadza się z... 

      - Pan Blix nie był Niemcem, Freddie. Tu piszą, że pan Blix nie był nawet 
      panem Blixem. Daj mi poczytać. A Rydell potrzebuje spokoju, żeby 
      przyzwyczaić się do jazdy po mieście. 

      Freddie mruknął coś, a potem Rydell usłyszał, jak bębni palcami w mały 
      komputer, z którym się nie rozstawał. Rydell znalazł przecznicę w lewo, 
      której szukał. Pobojowisko. Ruiny. Ogniska w stalowych beczkach. Skulone 
      postacie, twarze blade jak u wampirów. 

      - Nie hamuj - powiedział Warbaby. - I nie przyspieszaj. 

      Z grupki zgarbionych postaci wyleciało coś, wirując w powietrzu, chlapnęło 
      o przednią szybę, przywarło, a potem odpadło, zostawiając brudnożółtą 
      smugę. Czyżby było szare i zakrwawione jak kawałek jelita? 

      Czerwone światło na skrzyżowaniu. 

      - Przejedź - polecił Warbaby. Rydell usłuchał wśród klaksonów. Żółte 
      świństwo zostało na szybie. 

      - Zatrzymaj. Nie. Na samym chodniku. Właśnie. - Opony patriota miękko 
      podskoczyły na nierównym krawężniku. - W skrytce na rękawiczki. 

      Kiedy Rydell otworzył ją, zapaliło się czerwone światełko. Windex, plik 
      szarych papierowych ściereczek i pudełko jednorazowych chirurgicznych 
      rękawiczek. 

      - Zrób to - rzekł Warbaby. - Nikt nie będzie nas niepokoił. 

      Rydell włożył rękawiczkę, wziął windex i ściereczki, wysiadł. 

      - Nie dotknij niczego - powiedział do siebie, myśląc o Sublecie. Spryskał 
      żółtą smugę sporą porcją windexu, zmiął w dłoni trzy ścierki i wytarł 
      szybę do czysta. Ściągnął rękawiczkę na wilgotne ścierki, tak jak nauczono 
      go w akademii, ale potem nie wiedział, co z nią zrobić. 

      - Wyrzuć - poradził Warbaby z samochodu. Rydell zrobił to. Potem odszedł 
      pięć kroków od wozu i zwymiotował. Otarł usta czystą ściereczką. Wsiadł, 
      zatrzasnął drzwi, zamknął je, po czym schował windex i ścierki do schowka 
      na rękawiczki. 

      - Ulżyło ci, Rydell? 

      - Zamknij się, Freddie - rzekł Warbaby. Zawieszenie patriota zaskrzypiało, 
      gdy pochylił się naprzód. - Prawdopodobnie resztki z rzeźni - powiedział. 
      - Jednak dobrze, że zachowałeś ostrożność. - Opadł na fotel. - Mieliśmy tu 
      kiedyś grupę nazywaną "Miecz Świni". Słyszałeś o nich? 

      - Nie - odparł Rydell. - Nigdy. 

      - Kradli gaśnice z budynków. Napełniali je krwią wziętą z rzeźni. Jednak 
      rozpuścili plotkę, rozumiesz, że to ludzka krew. I z tym gaśnicami ruszyli 
      na demonstrację wyznawców Jezusa... 

      - Jezu - powiedział Rydell. 

      - Właśnie - zgodził się Warbaby. 




      - Widzisz te drzwi? - zapytał Preddie. 

      - Jakie drzwi? 

      W holu hotelu "Morrisey" Rydell miał ochotę szeptać, jakby był w kościele 
      lub w domu pogrzebowym. Dywan był tak miękki, że najchętniej położyłby się 
      na nim i zasnął. 

      - Te czarne. 

      Rydell dostrzegł czarno lakierowany prostokąt, zupełnie gładki, nawet bez 
      klamki. Teraz, kiedy o tym pomyślał, zdał sobie sprawę, że nie pasowały do 
      reszty wystroju. Cały hol był z politurowanego drewna, lśniącego mosiądzu, 
      tafli kryształu. Gdyby Freddie nie powiedział mu, że to są drzwi, wziąłby 
      je za jakieś dzieło sztuki albo obraz. 

      - Taak? I co z nimi? 

      - To wejście do restauracji - wyjaśnił Freddie. - Tak drogiej, że nawet 
      nie można tam wejść. 

      - No - odparł Rydell - jest ich mnóstwo. 

      - Nie, człowieku - upierał się Freddie. - Chcę powiedzieć, że nawet gdybyś 
      srał forsą, nie mógłbyś tam wejść. Prywatny klub. Japoński. 

      Stali opodal stanowiska ochrony, podczas gdy Warbaby rozmawiał z kimś 
      przez hotelowy telefon. Trzej faceci pełniący służbę za kontuarem nosili 
      mundury IntenSecure, naprawdę eleganckie, z mosiężnymi odznakami na 
      czapkach z daszkiem. 

      Rydell zaparkował patriota w podziemnym garażu, kilka pięter pod parterem 
      budynku. Jeszcze nigdy nie widział czegoś takiego; tłumy ludzi w białych 
      kuchennych kitlach nakładające na setki talerzy jakąś podejrzanie 
      wyglądającą sałatkę, małe odkurzacze Sanyo brzęczące pastelowymi hordami, 
      cały ten sprzęt, którego istnienia nie podejrzewałbyś, stojąc tutaj w 
      holu. W apartamentach, w których mieszkał z Karen Mendelsohn w Knoxville, 
      były te małe koreańskie roboty, które sprzątały podczas twojej 
      nieobecności. Mieli tam nawet taki, który zbierał kurz ze ścian, ale na 
      Karen nie robiło to wrażenia. Powiedziała, że to po prostu świadczy o tym, 
      że nie stać ich na zatrudnianie ludzi. Rydell patrzył, jak Warbaby odwraca 
      się, podając telefon jednemu z facetów w czapkach. Potem skinął na Rydella 
      i Freddiego i oparł się na szczudle, kiedy ku niemu ruszyli. 

      - Teraz wpuszczą nas na górę - powiedział. Czapka, któremu podał telefon, 
      wyszedł zza kontuaru. Spostrzegł, że Rydell ma na sobie koszulę 
      IntenSecure z oderwanymi naszywkami, ale nic nie powiedział. Rydell 
      zastanawiał się, kiedy i gdzie będzie mógł kupić sobie jakieś ubranie. 
      Spojrzał na koszulę Freddiego i pomyślał, że jego chyba lepiej o to nie 
      pytać. 

      - Tędy, proszę pana - powiedział Czapka do Warbaby'ego. Freddię i Rydell 
      poszli za nimi korytarzem. Murzyn mocno wbijał kulę w dywan, a szyna na 
      jego nodze tykała miarowo jak zegar. 




      13
      Wykręty


      Czasami, kiedy jechała szybko, a raczej pędziła, Chevette uwalniała się od 
      wszystkiego: od miasta, ciała, nawet od czasu. Wiedziała, że to haj 
      posłańca i chociaż zdaje się wyzwoleniem, w rzeczywistości jest wywołany 
      chwilowym zapamiętaniem. Rower między jej nogami był niczym jakiś 
      superogon, który wyrósł jej po stuleciach powolnej ewolucji: miły i 
      złożony mechanizm z wzmocnionymi lexanem oponami, niemal beztarciowymi 
      łożyskami i wypełnionymi gazem amortyzatorami. Stawała się wtedy częścią 
      miasta, szaloną jednostką energii i materii, dokonującą tysięcy wyborów w 
      mgnieniu oka, zależnie od natężenia ruchu, rodzaju nawierzchni ulic, 
      mahoniowych włosów sekretarki opadających ze znużeniem na jej lodenowy 
      płaszcz. 

      I poczuła się tak w tej chwili, wbrew wszystkiemu: jeśli pozwoli na to, 
      przestanie rozmyślać, zredukuje się do maszynerii kół, biegów i japońskiej 
      ramy z włókien węglowych i papieru... Jednak Sammy dogonił ją, z basowym 
      pomrukiem układu rytmicznego roweru. Musiała ostro zahamować, opony jej 
      roweru zostawiły czarne ślady na nawierzchni. Sammy Sal także zwolnił, 
      jego fluoro-rimz błysnął i zgasł. 

      - Coś cię dręczy, kochana? - Jego ręka na jej ramieniu, twarda i zła. - 
      Może jakiś cudowny produkt, dzięki któremu jesteś sprytniejsza i szybsza? 
      Co? 

      - Daj mi spokój. 

      - Nie ma mowy. To ja załatwiłem ci tę robotę. Jeśli ją schrzanisz, chcę 
      wiedzieć dlaczego. 

      Uderzył dłonią w czarną piankę na kierownicy, wyłączając muzykę. 

      - Proszę, Sammy, muszę wracać do Skinnera... 

      Puścił jej ramię. 

      - Dlaczego? 

      Zakrztusiła się, opanowała kaszel, odetchnęła głęboko. 

      - Ukradłeś coś kiedyś, Sammy Sal? Chcę powiedzieć, w czasie pracy? 

      Sammy Sal spojrzał na nią. 

      - Nie - rzekł w końcu - ale zdarzało mi się pieprzyć z klientami. 

      Chevette zadrżała. 

      - Mnie nie. 

      - Nie, ale ty nie rozwozisz przesyłek tam, gdzie ja. Poza tym, jesteś 
      dziewczyną. 

      - Jednak zeszłej nocy ukradłam coś. Z kieszeni faceta na przyjęciu w 
      hotelu "Morrisey". 

      Sammy Sal oblizał wargi. 

      - Jak to się stało, że włożyłaś mu rękę do kieszeni? To był ktoś, kogo 
      znałaś? 

      - To był taki dupek. 

      - Ach ten. Chyba go znam. 

      - Zdenerwował mnie. To mu wystawało z kieszeni. 

      - Jesteś pewna, że ukradłaś mu to, co mu sterczało? 

      - Sammy Sal, to poważna sprawa. Boję się jak cholera. 

      Spojrzał na nią uważnie. 

      - O to chodzi? Boisz się? Okradłaś faceta, a teraz się boisz? 

      - Bunny mówi, że ktoś z ochrony zadzwonił do Allied, a nawet do Wilsona i 
      wszędzie. Szukał mnie. 

      - Jasny gwint! - powiedział Sammy Sal, patrząc na nią. - Myślałem, że 
      naćpałaś się pląsu. Podejrzewałem, że Bunny cię nakrył. Pojechałem za 
      tobą, żeby wytargać cię za twoje cholerne uszy. A ty się boisz? 

      Popatrzyła na niego. 

      - Zgadza się. 

      - No cóż - powiedział, wbijając palce w czarną piankę. - Czego się 
      obawiasz? 

      - Boję się, że przyjdą do Skinnera i znajdą je. 

      - Co znajdą? 

      - Te szkła. 

      - Szpiegowskie? Wybuchowe? Jakie? - Bębnił palcami po czarnej piance. 

      - Czarne okulary. Jak przeciwsłoneczne, ale nic przez nie nie widać. 

      Sammy Sal przechylił na bok piękną głowę. 

      - Co chcesz powiedzieć? 

      - Są całkiem czarne. 

      - Okulary przeciwsłoneczne? 

      - Tak. Zupełnie czarne. 

      - Hmm - powiedział - gdybyś pieprzyła się z klientami tak jak ja, ale 
      tylko z bogatymi, wiedziałabyś, co to takiego. Widzę, że nie miałaś wielu 
      chłopaków z wyższych sfer, jeśli mi wybaczysz. Gdybyś chodziła z 
      architektami albo neurochirurgami, wiedziałabyś, co to takiego. 

      Podniósł rękę, wskazującym palcem dotykając zardzewiałego łańcuszka 
      zwisającego z zamka przy kołnierzu kurtki Skinnera. 

      - To wirtualne okulary. Światło wirtualne. 

      Słyszała o tym, ale nie była pewna, co to takiego. 

      - Są drogie, Sammy Sal? 

      - Tak, cholera. Prawie tak samo jak japoński samochód. I niemal równie 
      skomplikowane. Mają te małe układy EMP wokół szkieł, działające na nerwy 
      wzrokowe. Mój przyjaciel przyniósł do domu takie z biura, w którym 
      pracował. Jest architektem zieleni. Włożysz je i idziesz, a wszystko 
      wygląda normalnie, ale na każdym drzewie, na każdej roślinie wisi mała 
      etykietka z łacińską nazwą... 

      - Przecież one są całkiem czarne. 

      - Nie wtedy, kiedy je włączysz. Wtedy nawet nie wyglądąją jak okulary. 
      Człowiek jest w nich... sam nie wiem, poważny. - Uśmiechnął się do niej. - 
      I tak jesteś zbyt poważna. To twój największy problem. 

      Zadrżała. 

      - Jedź ze mną do Skinnera, Sammy. Dobrze? 

      - Nie lubię wysokości - odparł. - Pewnej nocy to pudełeczko spadnie z 
      mostu. 

      - Proszę, Sammy. Pękam. Kiedy z tobą pojadę, jakoś przeżyję, ale boję się, 
      że skamienieję ze strachu, jak tylko zacznę o tym myśleć. Co mam zrobić? 
      Może powinnam pójść z tym do glin? Co powiedziałby Skinner, gdyby przyszła 
      do niego policja? A jeśli przyjdę jutro do roboty i Bunny mnie wyleje? Co 
      zrobię? 

      Sammy Sal obrzucił ją takim samym spojrzeniem jak tamtego wieczoru, kiedy 
      poprosiła go, żeby wkręcił ją do Allied. Potem uśmiechnął się złośliwie i 
      wesoło. Mnóstwo ostrych białych zębów. 

      - Trzymaj siodło między nogami. No już, spróbuj mnie nie zgubić. 

      Zjechał z krawężnika, fluoro-rimz rozbłysnął jaskrawą bielą, kiedy 
      nacisnął na pedały. Znów włączył kciukiem sekcję rytmiczną, ponieważ 
      włączając się za nim do ruchu, Chevette usłyszała basowe dudnienie. 




      14
      Loveless


      - Chcesz jeszcze jedno piwo, kochany? 

      Kobieta za barem miała skomplikowany czarny wzór po bokach podgolonej 
      głowy, aż do miejsca, które Yamazaki uznał za jej linię włosów. Tatuaż 
      składał się z celtyckich runów i zygzakowatych błyskawic. Włosy powyżej 
      były jak futerko jakiegoś nocnego zwierzęcia, żywiącego się wodą utlenioną 
      i wazeliną. Lewe ucho miała poprzebijane, chyba w tuzinie miejsc, jednym 
      kawałkiem cienkiego stalowego drutu. Zazwyczaj Yamazaki uznałby taki styl 
      za interesujacy, lecz teraz był zatopiony w pracy, a przed nim leżał 
      otwarty notebook. 

      - Nie - odrzekł. - Dziękuję. 

      - Chyba nie chcesz stąd wypieprzać, co? - spytała uprzejmym tonem. 
      Podniósł wzrok znad notebooka. Czekała. 

      - Tak? 

      - Jak chcesz tu siedzieć, musisz coś zamówić. 

      - Proszę piwo. 

      - To samo? 

      - Tak, poproszę. 

      Otworzyła butelkę meksykańskiego piwa i kawałki lodu osunęły się po szkle, 
      gdy postawiła ją przed nim na barze, po czym podeszła do klienta 
      siedzącego obok. Yamazaki ponownie zajął się notebookiem. 

      Skinner kilkakrotnie podkreślał, że nie ma tu żadnej organizacji, żadnej 
      wewnętrznej struktury. Tylko szkielet, most, sam w sobie Thomasson. Kiedy 
      przyszła "Little Grande", nie była "Godzillą". Rzeczywiście, w tym miejscu 
      i kulturze nie istnieje odpowiednik tego mitu (chociaż może nie jest to 
      prawdą w odniesieniu do Los Angeles). Bomba, na którą tak długo czekano, 
      nie spadła. Jej miejsce zajęły plagi, najpowolniejsze z katastrof. Jednak 
      kiedy "Godzilla" w końcu zaatakowała Tokio, oddaliśmy się niedowierzaniu i 
      głębokiej rozpaczy. Prawdę mówiąc, powitaliśmy ją aż nazbyt chętnie. 
      Czując, nawet kiedy opłakiwaliśmy naszych zmarłych, że znów stanęliśmy 
      przed jedną z najbardziej zdumiewających okazji. 

      - Naprawdę ładny - powiedział mężczyzna po lewej, kładąc dłoń na notebooku 
      Yamazakiego. - Jest tak ładny, że musi być japoński. 

      Yamazaki podniósł wzrok, uśmiechając się niepewnie, napotykając kompletnie 
      puste oczy. Żywe, bystre, a jednak dziwnie pozbawione głębi. 

      - Tak, z Japonii - rzekł Yamazaki. Dłoń powoli, pieszczotliwe, puściła 
      komputer. 

      - Loveless - powiedział nieznajomy. 

      - Przepraszam? 

      - Loveless. To moje nazwisko. 

      - Yamazaki. 

      Oczy, bardzo wyblakłe i szeroko osadzone, były ślepiami czegoś czającego 
      się pod nieruchomą taflą wody. 

      - Taak. Domyślałem się czegoś takiego. 

      - Tak? Czego? 

      - Czegoś japońskiego. Kończącego się na zaki lub zuki. Takiego chłamu. - 
      Uśmiech stał się dziwnie drapieżny. - Niech pan pije swoje piwo, panie 
      Yamazuki. - Dłoń obcego zacisnęła się na jego przegubie. - Robi się 
      ciepło, no nie? 




      15
      W 1015


      W akademii Rydell zetknął się z preparatem nazywanym Kil'Z. Środek 
      pachniał słabo jakimś starym tonikiem do włosów, kwiatowym i 
      orzeźwiającym, a używano go w sytuacjach, gdy doszło do wypłynięcia 
      znacznej ilości płynów ustrojowych. To był preparat przeciwwirusowy, 
      unieczynniający wirusy HIV od 1 do 5, krymsko-kongijskie, gorączki Mokola, 
      tanzańskiej dengi i kansaskiego zapalenia płuc. Czuł go teraz, gdy facet z 
      IntenSecure galwanizowanym na czarno wytrychem otworzył drzwi do pokoju 
      1015. 

      - Na pewno zamkniemy drzwi, wychodząc - zapewnił Warbaby, dotykając palcem 
      wskazującym ronda kapelusza. Mężczyzna z IntenSecure zawahał się, a potem 
      powiedział: 

      - Tak jest, proszę pana. Potrzebne panu coś jeszcze? 

      - Nie - odrzekł Warbaby i wszedł do pokoju, a Freddie deptał mu po 
      piętach. Rydell uznał, że powinien wejść za nimi. Zrobił to, zamykając 
      drzwi przed nosem strażnika. Mrok. Zaciągnięte zasłony. Zapach Kil'Z. 
      Rozbłysły światła. Dłoń Freddiego na włączniku. 

      Warbaby patrzący na bielszy ślad na ceglastoczerwonym dywanie, w miejscu 
      gdzie zapewne stało łóżko. 

      Rydell rozejrzał się wokół. Staroświecko, drogo. Jak w elitarnym klubie. 
      Ściany pokryte lśniącym materiałem w biało-zielone paski, chyba jedwabiem. 
      Politurowane drewniane meble. Fotele z zielonym jak mech obiciem. Wielka 
      mosiężna lampa z ciemnozielonym abażurem. Wyblakły stary obraz w grubej 
      złoconej ramie. Rydell podszedł, by obejrzeć go z bliska. Koń ciągnący 
      jakiś dwukołowy pojazd, z maleńkim kozłem, na którym siedział brodaty 
      mężczyzna w kapeluszu Abe Lincolna. Currier & Ives głosił podpis. Rydell 
      zastanawiał się, które było imieniem konia. Potem dostrzegł owalny, 
      brązowopurpurowy ślad zaschniętej krwi na szkle. Popękany jak muliste dno 
      strumienia latem, tylko mały. Prawdopodobnie nie opryskany Kil'Z. Rydell 
      cofnął się. 

      Freddie, w swych luźnych szortach i koszuli z nadrukowanymi pistoletami, 
      zapadł w jeden z zielonych foteli i otworzył laptopa. Rydell patrzył, jak 
      tamten rozwija cienki czarny przewód i podłącza go do gniazdka obok 
      telefonu. Zastanawiał się, czy Freddie marznie w nogi, nosząc szorty w 
      listopadzie. Zauważył, że niektórzy czarni tak bardzo ulegają modzie, że 
      ubierają się, jakby nie istniały pory roku. 

      Warbaby tylko gapił się na miejsce, gdzie stało przedtem łóżko, i wyglądał 
      równie smętnie jak zawsze. 

      - No? - powiedział. 

      - Zaraz, zaraz - odparł Freddie, poruszając trackballem laptopa. 

      Warbaby mruknął coś. Patrząc na niego, Rydell miał wrażenie, że szkła jego 
      grubych okularów lekko błysnęły. Refleks świetlny. Potem Rydell poczuł się 
      nieswojo, gdyż Warbaby po prostu spojrzał przez niego. Intensywnie 
      wpatrywał się w coś za plecami Rydella, aż ten odruchowo obejrzał się 
      przez ramię - lecz niczego nie dostrzegł. Odwrócił się w stronę 
      Warbaby'ego, który podniósł szczudło, wskazując na miejsce, gdzie stało 
      łóżko, a potem znów oparł kulę o dywan. Westchnął. 

      - Chce pan teraz dane miejsca z SFPD? - zapytał Freddie. Warbaby 
      potwierdził mruknięciem. Uważnie rozglądał się wokół. Rydell pomyślał o 
      dokumentalnych filmach telewizyjnych, o voodoo i kapłanach wywracających 
      oczami, gdy wstępuje w nich bóstwo. Freddie pokręcił trackballem. 

      - Odciski, włosy, skrawki skóry... Wie pan, jak to jest z pokojami 
      hotelowymi. 

      Rydell nie mógł już tego znieść. Stanął przed Warbabym i spojrzał mu 
      prosto w oczy. 

      - Co pan do diabła robi? 

      Warbaby dostrzegł go. Postał mu ospały uśmiech i zdjął okulary. Z bocznej 
      kieszeni długiego płaszcza wyjął wielką granatową jedwabną chustkę i 
      przetarł szkła. Potem podał je Rydellowi. 

      - Włóż je. - Rydell spojrzał na szkła i zobaczył, że były teraz czarne. - 
      Zrób to. 

      Zakładając okulary, Rydell poczuł ich ciężar. Głęboka ciemność. Potem 
      nagły rozbłysk łagodnego, rozmazanego światła jak po przetarciu oczu w 
      mroku - i zobaczył Warbaby'ego. Tuż za nim, zawieszone na niewidzialnej 
      ścianie widniały jasnożółte słowa i litery. Wyostrzyły się, kiedy na nie 
      popatrzył, tracąc z oczu Warbaby'ego i stwierdził, że to raport śledczy. 

      - Albo - powiedział Freddie - możesz po prostu być tutaj... 

      Z powrotem pojawiło się łóżko, przesiąknięte krwią, oraz bezwładne, 
      ciężkie ciało rozpłaszczone jak żaba na stole. I to coś pod jego brodą, 
      sinoczame, nabrzmiałe. Żołądek Rydella skurczył się i podszedł mu do 
      gardła. Po chwili z innego łóżka ześlizgnęła się jakaś kobieta, w obcym 
      pokoju, o włosach srebrnych od blasku księżyca... 

      Zerwał okulary. Freddie leżał w fotelu, trzęsąc się ze śmiechu, z laptopem 
      na kolanach. 

      - Człowieku - wykrztusił - powinieneś widzieć swoją minę! Wstawiłem 
      kawałek porno do tego raportu Arkadego... 

      - Freddie, czy wszyscy chcecie poszukać sobie innej pracy? - spytał 
      Warbaby. 

      - Nie, panie Warbaby. 

      - Potrafię być niemiły, Freddie. Wiesz o tym. 

      - Tak jest. - Freddie był teraz wyraźnie zaniepokojony. 

      - W tym pokoju umarł człowiek. Ktoś rzucił go na to łóżko - wskazał na 
      miejsce, gdzie kiedyś stało - wyciął mu nowy uśmiech i przez ten otwór 
      wyciągnął język. To nie było przypadkowe zabójstwo. Takich numerów z 
      anatomią nie można nauczyć się z telewizji, Freddie. 

      Wyciągnął rękę do Rydella. Ten oddał mu okulary. Ich szkła znów były 
      czarne. Freddie przełknął ślinę. 

      - Tak jest, panie Warbaby. Przepraszam. 

      - Jak pan to zrobił? - spytał Rydell. 

      Warbaby znów przetarł szkła i włożył je. Teraz były przezroczyste. 

      - W oprawkach i w szkle są różne układy. Działają bezpośrednio na włókna 
      nerwowe. 

      - To wyświetlacz wirtualny - powiedział Freddie, zadowolony ze zmiany 
      tematu. - Można przez niego zobaczyć wszystko, co da się zdigitalizować. 

      - Teleprezentacja - powiedział Rydell. 

      - Nie - zaprzeczył Freddie - to jest jak światło. Tamto to fotony walące 
      cię po oczach. To działa zupełnie inaczej. Pan Warbaby chodzi sobie i 
      patrzy na wszystko, a jednocześnie widzi potrzebne dane. Jeśli włożysz te 
      okulary niewidomemu ze sprawnym nerwem wzrokowym, będzie widział wszelkie 
      przesyłane informacje. Dlatego pierwszy model tych okularów zbudowali dla 
      niewidomych. 

      Rydell podszedł do zasłon, rozchylił je, spojrzał w noc jakiejś obcej 
      ulicy nie znanego miasta. Dostrzegł kilku przechodniów. 

      - Freddie - powiedział Warbaby - pokaż mi tę dziewczynę z odszyfrowanych 
      akt IntenSecure. Tę Washington, która pracuje dla Allied Messenger 
      Service. 

      Freddie kiwnął głową i skupił się nad swoim komputerem. 

      - Tak - rzekł Warbaby, spoglądając na coś, co tylko on widział - to 
      możliwe. Bardzo możliwe. Rydell - rzekł, zdejmując szkła - spójrz na to. 

      Rydell puścił zasłony, podszedł do Warbaby'ego, wziął okulary i włożył je. 
      Z jakiegoś powodu czuł, że nie powinien odmawiać, nawet gdyby znów miał 
      zobaczyć zwłoki tego faceta. Czerń zmieniła się w kolorowe zdjęcia 
      dziewczyny - z profilu i enface. Odciski palców. Obraz siatkówki prawego 
      oka powiększony do rozmiarów jej głowy. Dane. WASHINGTON, CHEYETTE-MARIE. 
      Wielkie szare oczy, długi prosty nos, nikły uśmiech do kamery. Ciemne 
      włosy krótko ścięte i nastroszone, oprócz tego zabawnego kucyka na czubku 
      głowy. 

      - No i co myślisz? - zapytał Warbaby. 

      Rydell nie miał pojęcia, o co go pytano. W końcu rzekł tylko: 

      - Niezła. 

      Usłyszał prychnięcie Freddiego, jakby właśnie powiedział coś głupiego. 
      Jednak Warbaby dodał: 

      - Dobrze. W ten sposób ją zapamiętasz. 




      16
      Sunflower


      Sammy Sal zgubił ją tam, gdzie Bryant wystawał ze sterty bezładnie 
      rzuconych zapór przeciwczołgowych. Będąc tak dużym facetem, nie miał sobie 
      równych w jeździe na czas; potrafił wydusić z roweru wszystko, nawet 
      sześćdziesiąt trzy na godzinę, jeśli musiał, i Chevette widziała, jak to 
      robił, kiedy się założył. Jednak wiedziała, gdzie go znajdzie. 

      Spojrzała w górę, wjeżdżając na pierwsze płyty i most zdawał się spoglądać 
      na nią z góry, latarniami i neonami. Widziała jego zdjęcia z przeszłości, 
      kiedy przez cały dzień, w obu kierunkach, jeździły po nim samochody, ale 
      jakoś nigdy nie mogła w to uwierzyć. Most po prostu był - i wydawał się 
      taki od zawsze. Schronienie, przedziwny twór, miejsce do spania, dach nad 
      głową dla wielu ludzi i ich snów. 

      Przemknęła obok wozu z rybami, prześlizgując się po gładkim lodzie, po 
      szarych flakach, o które rankiem będą walczyć mewy. Sprzedawca ryb 
      krzyknął coś za nią, ale nie dosłyszała. Pojechała dalej, między 
      straganami, stoiskami i wieczornymi klientami, szukając Sammy'ego Sala. 
      Znalazła go tam, gdzie się spodziewała, stojącego przy barku kawowym, 
      nawet nie zdyszanego. Mongolska dziewczyna o chudej twarzy podawała mu 
      filiżankę. Chevette włączyła hamulce cząsteczkowe i stanęła obok niego. 

      - Myślałem, że zdążę wypić kawkę - powiedział, sięgając po maleńką 
      filiżankę. 

      Nogi bolały ją po szybkim pościgu. 

      - Dobra myśl - powiedziała, zerkając w kierunku mostu, a potem skinęła na 
      dziewczynę, żeby nalała i jej. Patrzyła, jak parująca brązowa masa 
      wychodzi z dozownika i zostaje zalana strużką wrzącej wody. Dziewczyna 
      podniosła dźwignię i wkręciła koszyczek z powrotem do ekspresu. 

      - Wiesz co - powiedział Sammy Sal przed pierwszym łykiem kawy - ty nie 
      powinnaś mieć takich problemów. Nie musisz. Są tylko dwa rodzaje ludzi. 
      Pierwszy to ci, którzy mogą sobie pozwolić na mieszkanie w takich 
      hotelach. Drugi, to tacy jak my. Kiedyś był jeszcze trzeci rodzaj, jakby 
      na granicy tych dwóch - klasa średnia. Teraz już nie. Jedyny nasz kontakt 
      z tamtymi ludźmi polega na rozwożeniu przesyłek. Oni płacą nam za to. My 
      staramy się nie zabrudzić im dywanów. I jakoś sobie radzimy, no nie? A co 
      zachodzi na interfejsie? Kiedy się zetkniemy? - Chevette oparzyła sobie 
      wargi kawą. - Zbrodnia - rzekł Sammy Sal. - Seks. Czasem narkotyki. - 
      Odstawił filiżankę na kontuar. - To wszystko. 

      - Ty się z nimi pieprzysz - zauważyła Chevette. - Sam mówiłeś. 

      Sammy Sal wzruszył ramionami. 

      - Ja to lubię. Jeśli są z tego kłopoty, jestem na nie przygotowany. 
      Tymczasem ty poszłaś i zrobiłaś coś bez powodu. Naruszyłaś barierę. 
      Pozwoliłaś, by przekroczyły ją twoje palce. Kiepski pomysł. 

      Chevette podmuchała na kawę. 

      - Wiem. 

      - I jak zamierzasz sobie z tym poradzić? 

      - Pójdę do mieszkania Skinnera, wezmę te okulary, wejdę na dach i wyrzucę 
      je. 

      - I co potem? 

      - Potem zaczekam, aż ktoś się pojawi. 

      - A co wtedy? 

      - Nic nie zrobiłam. Nie mam o niczym pojęcia. Nic się nie stało. 

      Pokiwał głową, ale wciąż się jej przyglądał. 

      - Uhm. Może. A może nie. Jeśli ktoś tak bardzo chce tych okularów, będzie 
      naprawdę mocno cię naciskać. Mam inny pomysł: weźmiemy je, wrócimy do 
      Allied i powiemy im, co zaszło. 

      - My? 

      - Uhm. Pójdę z tobą. 

      - Stracę pracę. 

      - Znajdziesz sobie inne zajęcie. 

      Jednym haustem opróżniła filiżankę. Otarła wargi wierzchem dłoni. 

      - Ta praca to wszystko, co mam, Sammy. Wiesz o tym. Sam mi ją znalazłeś. 

      - Masz gdzie spać, tam na górze. Masz tego stukniętego starego pierdziela, 
      który... 

      - Utrzymuję go, Sammy Sal... 

      - Masz cały tyłek, kochanie. To może się zmienić, jeśli jakiś bogaty facet 
      zechce się do niego dobrać, bo zabrałaś mu te szkła. 

      Chevette postawiła pustą filiżankę na ladzie i zaczęła grzebać w 
      kieszeniach kurtki. Dała dziewczynie piętnaście za kawę i dwa dolary 
      napiwku. Wyprostowała ramiona opięte kurtką Skinnera, aż brzęknęły 
      łańcuszki. 

      - Nie. Kiedy to gówno wyląduje w zatoce, nikt mi niczego nie udowodni. 

      Sammy Sal westchnął. 

      - Jesteś niewinna jak dziecko. 

      Zabrzmiało to zabawnie, jakby nie wiedziała, że to słowo może mieć i takie 
      znaczenie. 

      - Idziesz, Sammy Sal? 

      - Po co? 

      - Pogadać ze Skinnerem. Odwrócić jego uwagę od gazet. Tam je zostawiłam. 
      Za jego gazetami. W ten sposób nie zauważy, jak będę je wyjmować. Wejdę na 
      dach i wyrzucę je. 

      - Dobra - rzekł - ale mówię ci, że to tylko pogorszy sprawę. 

      - Zaryzykuję, dobrze? 

      Zsiadła i zaczęła prowadzić rower w kierunku mostu. 

      - Tak sądzę - powiedział Sammy Sal, ale też już chwycił rower i ruszył za 
      nią. 




      W życiu Chevette zdarzyły się tylko trzy naprawdę cudowne chwile. Jedna 
      tego wieczoru, gdy Sammy Sal obiecał, że spróbuje załatwić jej pracę w 
      Allied i zrobił to. Druga, gdy zapłaciła gotówką za rower w City Wheels i 
      wyjechała na nim ze sklepu. Trzecia, to ten wieczór, kiedy po raz pierwszy 
      spotkała Lowella u "Dysydentów" - jeśli mogła nadal uważać to za 
      szczęście. Co wcale nie oznaczało, że było wiele takich szczęśliwych chwil 
      w jej życiu, jednostajnie i niezmiennie zasranym, nie licząc sporadycznych 
      uśmiechów losu. Miała szczęście, gdy przedostała się przez druty kolczaste 
      i uciekła z ośrodka dla młodocianych pod Beaverton, chociaż to była 
      parszywa noc. Na dowód tego pozostały jej blizny na obu dłoniach. Po raz 
      kolejny udało jej się, kiedy po raz pierwszy zawędrowała na most, na dolny 
      poziom, słaniając się na nogach z gorączki, która dopadła ją w drodze na 
      wybrzeże. Wszystko wywoływało ból: światła, kolory, każdy dźwięk, mózg 
      rozpierał jej czaszkę jak dżin wydobywający się z butelki. Pamiętała, jak 
      oderwana podeszwa jej trampka klapała o zaśmieconą jezdnię i jak to 
      bolało, aż w końcu musiała usiąść, bo wszystko wirowało wokół niej, a ten 
      Koreańczyk biegł do niej i krzyczał, żeby wstała i poszła sobie, nie 
      tutaj, nie tu. I to NIE TU wydawało się takim dobrym pomysłem, że runęła 
      jak długa na plecy i nawet nie poczuła uderzenia głową o trotuar. 

      I wtedy znalazł ją Skinner, chociaż tego nie pamiętał, a może nie chciał o 
      tym mówić - nie była pewna. Nie sądziła, aby zdołał sam zanieść ją do 
      swojego mieszkania; z trudem wchodził na górę z tym swoim biodrem. Jednak 
      nadal bywały dni, kiedy rozpierała go energia, a wtedy łatwo było sobie 
      wyobrazić, jaki kiedyś był silny, bo robił niezwykłe rzeczy, o jakie nigdy 
      nikt by go nie podejrzewał. Nie wiedziała więc, jak się tu znalazła. 

      Pierwszą rzeczą, jaką ujrzała, otworzywszy oczy, było owalne kościelne 
      okno z gałganami powtykanymi w dziury i wpadające przez nie słońce. Plamki 
      i punkciki barw, jakich nigdy dotąd nie widziała, tańczyły w jej 
      rozgorączkowanych oczach jak owady w wodzie. Potem łamanie w kościach, 
      gdyż wirus wykręcał jej ciało jak starzec szare ręczniki, którymi okładał 
      jej czoło. Kiedy w końcu zwalczyła chorobę, wydawało się, że przebyła 
      szmat drogi, aby wrócić z tej ciemnej krainy, z włosami wypadającymi 
      suchymi kępkami i przywierającymi do wilgotnych ręczników jak brudna 
      sierść. Kiedy odrosły, stały się ciemniejsze, prawie czarne. Po tych 
      przeżyciach poczuła się inną osobą. A może po prostu sobą, myślała czasem. 


      I została ze Skinnerem, robiąc to, co kazał, żeby zapewnić im żywność i 
      działanie urządzeń w jego mieszkaniu. Posyłał ją na dolny poziom, gdzie 
      handlarze złomem rozkładali swój towar. Wysyłał ją na dół z różnościami: 
      kluczem z napisem "BMW", rozsypującym się kartonem pełnym tych płaskich 
      czarnych przedmiotów, z których kiedyś płynęła muzyka, workiem 
      plastikowych dinozaurów. Nigdy nie sądziła, że cokolwiek z tego ma jakąś 
      wartość, ale myliła się. Klucz wystarczył na tygodniowe racje pożywienia, 
      a te dwie okrągłe rzeczy na jeszcze dłużej. Skinner znał doskonale ich 
      pochodzenie i przeznaczenie, potrafił też domyślić się, kiedy znajdą 
      nabywców. Z początku bała się, że przynosi za mało pieniędzy, ale on wcale 
      się tym nie przejmował. Jeśli coś się nie sprzedało, tak jak plastikowe 
      dinozaury, wracało na wystawę; tak nazywał towar nagromadzony pod 
      wszystkimi czterema ścianami. 

      Kiedy nabrała sił i trochę odrosły jej włosy, zaczęła oddalać się coraz 
      bardziej od pokoju na szczycie wieży. Z początku nie do miasta, chociaż 
      parę razy doszła po moście do Oakland i obejrzała je sobie. Wszystko tam 
      wyglądało jakoś inaczej, chociaż nie wiedziała dlaczego. Jednak najlepiej 
      czuła się na wiszącym moście, otoczona nim, wśród wszystkich tych ludzi, 
      kręcących się, handlujących i zajętych swoimi sprawami, widząc, jak cały 
      ten świat zmienia się z dnia na dzień. Nie było niczego podobnego w całym 
      Oregonie - a przynajmniej o niczym takim nie słyszała. Z początku nawet 
      nie zdawała sobie sprawy, że to lubi; czuła się po prostu dziwnie, może 
      trochę jej odbiło po chorobie, ale pewnego dnia stwierdziła, że jest 
      zadowolona, odrobinkę szczęśliwa, i musi do tego przywyknąć. 

      Z czasem okazało się, że można być jednocześnie szczęśliwą i niespokojną, 
      więc zaczęła zatrzymywać odrobinę pieniędzy Skinnera i przeznaczać je na 
      zwiedzanie miasta. I przez jakiś czas miała co robić. Znalazła Haight 
      Street i przespacerowała się aż do muru wokół Skywalker, obejrzała 
      świątynię Zagłady i inne budynki, ale nie próbowała wejść do środka. Można 
      było tam dojść tym długim, nędznym parkiem zwanym "Patelnią", który nadal 
      był publiczny. Aż nadto, ponieważ gromadziły się tam tłumy ludzi, 
      przeważnie starych lub wyglądających na takich, leżących jeden przy 
      drugim, owiniętych w srebrzyste plastikowe worki zatrzymujące 
      promieniowanie, upiorny widok przypominający błyszczące garnitury Elvisa 
      ze starych filmów wideo, jakie czasem puszczali w Beaverton. Nie wiadomo 
      dlaczego przypominali jej robaki pozawijane w kawałki folii. I tak też się 
      poruszali - nieznacznie - co ją przerażało. 

      Haight Street wywoływała podobne uczucia, chociaż na niektórych odcinkach 
      czuła się prawie jak na moście, gdy trafiała na ludzi ulicy, którzy wcale 
      nie obawiali się glin. Jednak na moście nigdy się nie bała, może dlatego, 
      że otaczali ją ci, których stale widywała, mieszkający tu i znający 
      Skinnera. Lubiła chodzić po Haight, ponieważ było tam mnóstwo sklepików i 
      miejsc, gdzie sprzedawano tanią żywność. Znalazła tanią piekarnię, w 
      której można było kupić precle z poprzedniego dnia, a Skinner twierdził, 
      że stare są nawet lepsze. Mówił, że świeże precle to trucizna, można się 
      nimi zatkać albo jeszcze gorzej. Miał wiele takich pomysłów. Do większości 
      sklepów mogła wejść, jeśli zachowywała się spokojnie, uśmiechała się i 
      trzymała ręce w kieszeniach. 

      Pewnego dnia na Haight zobaczyła ten sklep pod nazwą "Kolorowi" i na 
      początku nie mogła zrozumieć, co tam sprzedają. W witrynie wisiała 
      zasłona, a przed nią stało kilka przedmiotów: kaktus w doniczce, wielkie 
      kawały zardzewiałego metalu oraz mnóstwo tych stalowych drobiazgów, 
      gładkich i błyszczących. Pierścionki i inne rzeczy. Krótkie pręty z 
      kulkami na końcach zwisały z igieł kaktusa i leżały rozłożone na 
      zardzewiałym metalu. Postanowiła, że otworzy drzwi i zajrzy do środka, 
      ponieważ widziała tam wielu wchodzących i wychodzących, więc sklep nie był 
      zamknięty. Wielki gruby facet w białym kombinezonie wyszedł stamtąd, 
      gwiżdżąc, a te dwie wysokie kobiety, czarnowłose, jak eleganckie wrony 
      całe w czerni, właśnie weszły. Chevette zastanawiała się, co też tam jest. 
      Włożyła głowę między drzwi. Za kontuarem stała kobieta z krótkimi rudymi 
      włosami, a wszystkie cztery ściany były pokryte jaskrawymi postaciami z 
      kreskówek, w barwach kopiących po oczach: same węże, smoki i co tylko. 
      Umieszczono ich tak wiele, że nie sposób było ogarnąć to wszystko 
      spojrzeniem, więc dopiero kiedy usłyszała: "Wejdź i nie tarasuj drzwi", 
      Chevette weszła i zobaczyła, że kobieta ma na sobie flanelową koszulę bez 
      rękawów, rozpiętą aż do pasa, a jej tors i ramiona pokrywają takie same 
      rysunki. Chevette widziała już tatuaże w ośrodku dla młodocianych i na 
      ulicy, ale tylko takie, jakie robiło się samemu, atramentem i szpilką, 
      igłą i starym długopisem. Podeszła i uważnie przyjrzała się kolorom 
      eksplodującym między piersiami kobiety - która, chociaż około 
      trzydziestki, była drobniejsza od niej - wizerunkom ośmiornicy, róży, 
      zygzakom niebieskich błyskawic, splątanym i nie pozostawiającym ani 
      centymetra nie tatuowanej skóry. 

      - Masz na coś ochotę - zapytała kobieta - czy tylko sobie patrzysz? 

      Chevette zamrugała oczami. 

      - Nie - usłyszała swój głos - ale zastanawiałam się, co to za drobne 
      metalowe przedmioty leżą na wystawie. 

      Kobieta obróciła na ladzie wielką czarną książkę, jak dziennik klasowy, 
      tyle że owinięty czarną skórą nabijaną chromowymi nitami. Otworzyła ją i 
      Chevette zobaczyła męskość, wielką, w całej okazałości. Po obu stronach 
      klinowatej żołędzi tkwiły dwie stalowe kulki. 

      Chevette odchrząknęła. Kobieta wyjaśniła: 

      - To jest amfalang. - Zaczęła kartkować album. - Dzwoneczki - objaśniała. 
      - Szpilka nosowa. Ćwiek wargowy. Na to mówią dojki. To są bombki. 
      Chirurgiczna stal, niob, cztemastokaratowe złoto. 

      Przerzuciła kartki aż do członka z przewleczoną kłódką. Może to jakaś 
      sztuczka, pomyślała Chevette, zmontowane zdjęcie. 

      - To musi boleć - powiedziała. 

      - Nie tak bardzo, jak sądzisz - rzekł głęboki glos - a potem człowiek 
      czuje się po prostu dobrze... 

      Chevette zobaczyła tego wielkiego czarnego faceta, z szerokim białym 
      uśmiechem, mnóstwem zębów oraz mikroporową maską filtracyjną zwisającą na 
      szyi, i w ten sposób poznała Sammy'ego Saladina DuPree. 

      Dwa dni później ujrzała go znowu na Union Square, rozmawiającego z kilkoma 
      posłańcami. Mieli ciuchy i fryzury jak nikt inny, i rowery z neonowymi lub 
      fosforyzującymi kołami, o kierownicach zagiętych w tył i w górę jak ogony 
      skorpionów. Hełmy z wbudowanymi w nie małymi radionadajnikami. Odjeżdżali 
      gdzieś szybko albo kręcili się, gadając i pijąc kawę. Stał tam, obejmując 
      nogami rower, jedząc kanapkę. Z czarno nakrapianej, różowej ramy 
      wydobywała się muzyka, głównie basy, a on jakby podrygiwał w jej rytmie. 
      Podeszła bliżej, żeby lepiej obejrzeć rower, jego konstrukcję, cudownie 
      skomplikowane układy hamulców i przekładni. Piękny. 

      - Bang, bang, mój amfalang - powiedział z ustami pełnymi kanapki. - Skąd 
      wzięłaś te buty? - Należały do Skinnera, stare płócienne tenisówki, zbyt 
      duże dla niej, więc wypchała czubki papierem. - Masz. - Podał jej drugą 
      połowę kanapki. - Jestem już obżarty. 

      - Twój rower - powiedziała, biorąc kanapkę. 

      - Co z nim? 

      - Jest... jest... 

      - Podoba ci się? 

      - Uhm! 

      Uśmiechnął się. 

      - Rama Sugawara, tak samo łożyska i zębatki, hydraulika Zuni. Niezły. 

      - Podobają mi się koła. 

      - No - powiedział - to tylko szpan. Żeby każdy pierdoła zauważył je, zanim 
      cię przejedzie, rozumiesz? - Chevette dotknęła kierownicy. Poczuła muzykę. 
      - Zjedz tę kanapkę - poradził. - Wygląda na to, że jest ci potrzebna. 

      Zrobiła to, a potem znowu w ten sposób zaczęli rozmawiać. 




      Gdy wnosili rowery po schodach ze sklejki, Chevette opowiedziała mu o tej 
      Japonce, która wypadła z windy. I że ona, Chevette, nigdy nie trafiłaby na 
      to przyjęcie, gdyby nie jechała wtedy razem z nią. Sammy przytakiwał 
      mrukliwie, fluoro-rimz na nie obracających się teraz kołach jego roweru 
      zgasły. 

      - Kto je wydawał, Chev? Przyszło ci do głowy, żeby kogoś o to zapytać? 

      Wspomnienie tamtej Marii. 

      - Cody. Mówiła, że to przyjęcie Cody'ego... 

      Sammy Sal przystanął i uniósł brwi. 

      - Hm. Cody Harwood? 

      Wzruszyła ramionami, rower o papierowej ramie prawie nic nie ważył. 

      - Nie wiem. 

      - Wiesz, kim on jest? 

      - Nie. 

      Dochodząc do platformy, stawiają rower, żeby go poprowadzić. 

      - To poważne pieniądze. W reklamie. Jego ojcem był Harwood Levine. 

      - No, mówiłam, że to było huczne przyjęcie. 

      Nie zwracała uwagi na jego słowa. 

      - Firma jego ojca prowadziła kampanię wyborczą Millbank, dwukrotnie. 

      Jednak ona już aktywowała pętlę identyfikatora, nie przejmując się 
      wrzaskami Radio Shack. Fluoro-rimz pulsował światłem, gdy Sammy postawił 
      swój rower obok. 

      - Połączę go z moim. I tak nic się im tu nie stanie. 

      - Też tak mówiłem - rzekł Sammy - przy dwóch ostatnich, które straciłem. 

      Patrzył, jak wyciąga pętlę, okręca ją wokół ramy jego roweru, uważając na 
      różowo-czamą emalię, po czym zamyka obwód odciskiem kciuka. 

      Ruszyła do żółtej windy, z zadowoleniem widząc kosz na dole, gdzie go 
      zostawiła, a nie na szczycie wieży. 

      - Zróbmy to, dobrze? 

      Przypomniała sobie, że chciała kupić Skinnerowi trochę zupy w barze Taja 
      Johnny'ego, tej słodko-kwaśnej cytrynowej, którą lubił. 




      Kiedy powiedziała Sammy'emu, że chce jeździć, chce mieć swój rower, 
      postarał się dla niej o ten mały meksykański hełmofon do nauki nazw ulic w 
      San Francisco. Trzy dni i poznała wszystkie, bardzo dobrze, chociaż nic 
      nie zastąpi mapy w głowie posłańca. Trzeba znać budynki, wiedzieć, w jaki 
      sposób się do nich dostać, jak się zachować i uniknąć kradzieży roweru. 
      Jednak nawet pobieżna znajomość miasta przydała się, kiedy zabrał ją na 
      spotkanie z Bunnym. Po trzech tygodniach pracy zarobiła tyle, że mogła 
      kupić sobie pierwszy porządny rower. To też było cudowne. 

      Mniej więcej wtedy zaczęła spotykać się po pracy z dwiema innymi 
      dziewczynami z Allied, Tami Two i Alice Maybe - w ten sposób znalazła się 
      u "Dysydentów" tego wieczoru, kiedy poznała Lowella. 




      - Nikt tu nie zamyka drzwi - powiedział Sammy, stojąc na drabinie pod nią, 
      gdy podniosła właz. 

      Chevette zamknęła oczy i ujrzała zgraję gliniarzy (jakkolwiek mieliby 
      wyglądać) stojących w pokoju Skinnera. Otworzyła je i wystawiła głowę na 
      tyle, żeby mieć oczy na poziomie podłogi. Skinner leżał na łóżku, na 
      piersiach trzymał mały telewizorek, wielkie żółte paluchy wystawały mu 
      przez dziury w grubych szarych skarpetach. Zerknął na nią znad 
      telewizorka. 

      - Hej - powiedziała. - Przyprowadziłam Sammy'ego. Z pracy. 

      Wspięła się trochę wyżej, robiąc miejsce na głowę i ramiona Sammy'ego. 

      - Cześć - powiedział Sammy Sal. 

      Skinner tylko popatrzył na niego, na twarzy migotały mu barwy maleńkiego 
      ekranu. 

      - Jak się masz? - spytał Sal, wchodząc do środka. 

      - Przyniosłaś coś do jedzenia? - zapytał Skinner. 

      - Taj Johnny zaraz przygotuje zupę - powiedziała, idąc w kierunku półek z 
      książkami. Wiedziała, że głupio mówi, bo zupa Johnny'ego zawsze była 
      gotowa; ugotował ją wiele lat temu, a teraz tylko uzupełniał zawartość 
      garnka. 

      - Jak pan się ma, panie Skinner? - Sammy Sal stał lekko zgarbiony, na 
      rozstawionych nogach, trzymając w obu rękach kask, jak chłopiec witający 
      się z ojcem swojej dziewczyny. Mrugnął do Chevette. 

      - Dlaczego mrugasz, chłopcze? - Skinner wyłączył telewizorek i z trzaskiem 
      zamknął ekranik. Chevette kupiła mu go prosto z kontenerowca stojącego w 
      zatoce. Skinner twierdził, że nie widzi różnicy między "programami" a 
      "reklamami", cokolwiek miało to oznaczać. 

      - Coś mi wpadło do oka, panie Skinner - odparł Sammy Sal, szurając butami 
      jak zdenerwowany chłopiec. Chevette miała ochotę wybuchnąć śmiechem. 
      Stanęła za plecami Sammy'ego i sięgnęła za stertę gazet. Były tam. Włożyła 
      je do kieszeni. 

      - Widziałeś kiedyś, jaki mamy stąd widok, Sammy? 

      Wiedziała, że ma na twarzy ten szeroki uśmiech, a Skinner gapi się na nią, 
      usiłując zrozumieć, co się dzieje, ale nie dbała o to. Weszła na drabinkę 
      wiodącą na dach. 

      - Ojej, Chevette, moja droga. Na pewno zapiera dech. 

      - Hej! - zawołał Skinner, gdy otworzyła właz na dach. - Co cię napadło? 

      W następnej chwili znalazła się na górze w niesamowitej ciszy, jaka czasem 
      tam panowała. Zazwyczaj wiatr dął tak, że miało się ochotę położyć i mocno 
      trzymać, lecz trafiały się też momenty całkowitego bezruchu i ciszy. 
      Usłyszała, jak Sammy Sal wchodzi za nią. Wyjęła futerał i podeszła do 
      krawędzi. 

      - Hej - powiedział - daj mi popatrzeć. 

      Podniosła rękę, szykując się do rzutu. Wyrwał jej okulary. 

      - Ejże! 

      - Ciii. - Otworzył futerał i wyjął je. - Hmm. Ładne... 

      - Sammy! - Wyciągnęła rękę. Podał jej futerał. 

      - Widzisz, jak się to robi? - Otworzył je, trzymając rękami za nauszniki. 
      - Lewy aus, prawy ein. Teraz poruszaj nimi w ten sposób. - Zobaczyła 
      wszystko w świetle sączącym się przez właz do pokoju Skinnera. - Masz. 
      Sprawdź sama. 

      Założył jej okulary. Gdy to robił, stała z twarzą zwróconą w kierunku 
      miasta. Dzielnica finansowa, piramida przycupnięta nad "Little Grande", 
      wzgórza za nią. 

      - Sranie w banie - rzuciła wyrastającym tam wieżowcom, budynkom większym 
      od wszystkiego, kamiennymi szeregami maszerującymi ze wzgórz. Każdy miał 
      solidne podstawy, stercząc prosto i bezkształtnie pod rozpostartymi nad 
      nim osłonami, przypominającymi durszlak, który używała do odcedzania 
      ziemniaków. Nagle na niebie pojawiły się chińskie ideogramy. - Sammy... 

      Poczuła, jak chwycił ją, gdy straciła równowagę. Chińskie ideogramy 
      zmieniły się w napis po angielsku. 

      SUNFLOWER CORPORATION 

      - Sammy... 

      - Hm? 

      - Co to, cholera, jest? 

      Na czymkolwiek skupiła wzrok, kolejna etykietka rozświetlała niebo gęstymi 
      strumieniami niezrozumiałego technicznego żargonu. 

      - Skąd mam wiedzieć? - odparł. - Daj popatrzeć. 

      Sięgnął po szkła. 

      - Hej - usłyszała głos Skinnera niosący się przez właz. - Cześć, Scooter. 
      Co tu robisz? 

      Sammy Sal ściągnął jej szkła i Chevette uklękła, spoglądając przez właz na 
      tego japońskiego jajogłowego, który przychodził do Skinnera i był facetem 
      z college'u, pracownikiem opieki społecznej czy kimś takim. Jednak teraz 
      wyglądał na bardziej zagubionego niż zwykle. Był przestraszony. I ktoś z 
      nim przyszedł. 

      - Cześć, Scooter - powiedział Skinner. - Jak leci? 

      - To pan Loveless - rzekł Yamazaki. - Chce się z panem widzieć. 

      Nieznajomy błysnął do Chevette złotym uśmiechem. 

      - Cześć - powiedział, wyjmując rękę z bocznej kieszeni długiego czarnego 
      płaszcza. Pistolet nie był duży, lecz trzymał go nieco zbyt swobodnie, jak 
      cieśla swój młotek. Na ręce miał gumową rękawiczkę. - Może byś tu zeszła? 




      17
      "Pułapka"


      - To działa tak - wyjaśniał Freddie, wręczając Rydellowi kartę debetową - 
      że jeśli zapłacisz pięćset, to dostajesz na kredyt towar wartości 
      pięciuset dolarów. 

      Rydell spojrzał na kartę. Jakiś holenderski bank. Jeżeli w taki sposób 
      zamierzają mu tu płacić, to chyba czas zapytać ich, o co tu właściwie 
      chodzi. Jednak może lepiej zaczekać, aż Freddie będzie w lepszym humorze. 
      Freddie powiedział, że Container City to dobre miejsce na kupowanie 
      ciuchów. Rydell miał nadzieję, że będą to normalne ubrania. Zostawili 
      Warbaby'ego pijącego herbatkę ziołową w jakiejś nędznej kawiarence, 
      ponieważ oświadczył, że chce mu się pić. Rydell wrócił do patriota, 
      podczas gdy Warbaby i Freddie jeszcze coś omawiali. 

      - A jeśli będzie potrzebował nas albo samochodu? 

      - Brzęknie do nas - odparł Freddie. Pokazał Rydellowi, jak wsunąć kartę 
      debetową do automatu, który wydał mu pięćsetdolarowy magneciak Container 
      City i policzył za parkowanie patriota. - Tędy. - Freddie wskazał na rząd 
      wieszaków. 

      - Ty też sobie kupisz? - zapytał Rydell. 

      - Nie, cholera - powiedział Freddie. - Ja nie kupuję ciuchów ze statków. 

      Wyjął kartę z portfela i pokazał Rydellowi logo IntenSecure. 

      - Myślałem, że jesteście wolnymi strzelcami. 

      - Przeważnie, ale nie zawsze - odparł Freddie, wkładając kartę do 
      kołowrotu. Ten ze szczękiem przepuścił go. Rydell wsadził magneciak i 
      poszedł za nim. 

      - Ludzie płacą pięćset papierów za samo wejście tutaj? 

      - Dlatego nazywają to "Pułapką". Jednak w ten sposób tamci mają pewność, 
      że im się opłaci. Nie przychodzisz tu, jeśli nie zamierzasz wydać co 
      najmniej tyle. To gwarantuje im zysk. 

      Container City okazało się największym targowiskiem pod wiatą, jakie 
      Rydell widział, jeśli można tak nazwać miejsce, gdzie przybijają statki - 
      i to duże. Pięćsetdolarowe minimum zakupów najwidoczniej nikogo nie 
      zrażało; było tu więcej ludzi niż na ulicach. 

      - Kapitał z Hongkongu - wyjaśnił Freddie. - Wykupili kawałek Embarcadero. 

      - Hej - powiedział Rydell, wskazując na ciemną, nieregularną linię 
      ciągnącą się za kratownicami dźwigów i wieżami reflektorów - to ten most, 
      na którym mieszkają ludzie. 

      - Taak - mruknął Freddie, rzucając mu dziwne spojrzenie - same świry. 

      Zaprowadził Rydella do windy stojącej przy białej burcie kontenerowca. 
      Kiedy wjeżdżali, Rydell oglądał sobie Container City. 

      - To bardziej zwariowane od czegokolwiek w LA - rzekł z podziwem. 

      - Na pewno nie - zaprzeczył Freddie. - Ja jestem z LA. To tylko centrum 
      handlowe, człowieku. 

      Rydell kupił nylonową kurtkę w kolorze burgunda, dwie pary czarnych 
      dżinsów, skarpetki, bieliznę i trzy czarne podkoszulki. Wszystko razem 
      kosztowało niewiele ponad pięćset. Użył karty debetowej, żeby wyrównać 
      różnicę. 

      - Hej - powiedział do Freddiego, wkładając zakupy do wielkiej żółtej torby 
      z nadrukiem Container City - to bardzo dobry interes. Dzięki. 

      Freddie wzruszył ramionami. 

      - Gdzie wyprodukowano te dżinsy? 

      Rydell sprawdził naszywkę. 

      - Unia Afrykańska. 

      - Niewolnicza praca. Nie powinieneś kupować tego gówna. 

      - Nie przyszło mi to do głowy. Mają tu coś do jedzenia? 

      - Taak, barowe żarcie... 




      - Próbowałeś kiedyś tego peklowanego koreańskiego świństwa? Ostre jak 
      diabli, człowieku... 

      - Mam wrzód. - Freddie z wyraźnym brakiem entuzjazmu metodycznie wkładał 
      do ust kolejne łyżeczki mrożonego jogurtu. 

      - Nerwy. To skutek stresu, Freddie. 

      Freddie spojrzał na niego znad brzegu różowego plastikowego kubka z 
      jogurtem. 

      - Usiłujesz być zabawny? 

      - Nie. Wiem coś o wrzodach, bo podejrzewali je u mojego ojca. 

      - A miał je? Twój ojciec? Miał je czy nie? 

      - Nie. Miał raka żołądka. 

      Freddie skrzywił się, odstawił jogurt, zagrzechotał lodem w papierowym 
      kubku z wodą evian i upił łyk. 

      - Hernandez mówił nam, że uczyłeś się policyjnego fachu na jakimś 
      zadupiu... 

      - W Knoxville. Byłem policjantem. Tylko niezbyt długo. 

      - Słucham cię, słucham - powiedział Freddie, jakby uspokajał go, a nawet 
      lubił. - Skończyłeś szkolenie? Znasz policyjną robotę? 

      - No cóż, próbują nauczyć cię wszystkiego po trochu - powiedział Rydell. - 
      O badaniu miejsca zbrodni... Tak jak dziś w tamtym pokoju. Widziałem, że 
      nie użyli super glue. 

      - Nie? 

      - Nie. Widzisz, związek chemiczny zawarty w super glue wiąże się z wodą w 
      pozostawionych odciskach, a dziewięćdziesiąt osiem procent odcisków 
      zawiera wodę. Podgrzewasz klej na małym elektrycznym ogrzewaczu, który 
      włączasz do zwykłego gniazdka. Zaklejasz taśmą okna, drzwi oraz wszystkie 
      inne otwory i zostawiasz włączony grzejnik. Po dwudziestu czterech 
      godzinach wracasz i sprzątasz pokój. 

      - Jak? 

      - Otwierasz okna i drzwi. Potem rozpylasz proszek. Jednak w hotelu tego 
      nie zrobili. Pewnie dlatego, że na wszystkim zostaje warstwa kleju. I 
      zapach... 

      Freddie uniósł brwi. 

      - Gadasz jak technik, Rydell. 

      - Przeważnie wystarcza zdrowy rozsądek. Na przykład nie wolno korzystać z 
      toalety. 

      - Nie? 

      - Na miejscu zbrodni. Nigdy nie używaj toalety. Nie spłukuj jej. Jeśli 
      wrzuci się coś do sedesu, to spływająca woda... Zwróciłeś kiedyś uwagę na 
      to, jaki kształt mają rury? 

      Freddie skinął głową. 

      - No cóż, może przestępca spłukał ją po tym, jak coś tam wrzucił. Jednak 
      muszla nie zawsze działa tak jak powinna i dowód mógł tam pozostać. Jeżeli 
      wejdziesz tam i ponownie spuścisz wodę, na pewno z nią spłynie. 

      - Do licha, nie wiedziałem. 

      - Zdrowy rozsądek - powtórzył Rydell, ocierając wargi papierową serwetką. 

      - Myślę, że pan Warbaby nie myli się co do ciebie, Rydell. 

      - Tak? 

      - Mówi, że marnujemy twój potencjał, wykorzystując cię tylko do kręcenia 
      kółkiem. Prawdę mówiąc, człowieku, ja nie byłem tego pewny. 

      Freddie przerwał, jakby sądził, że Rydell się obrazi. 

      - Tak? 

      - Widziałeś tę szynę na nodze pana Warbaby'ego? 

      - Yhm. 

      - A ten most, który zauważyłeś, zanim tu przyszliśmy? 

      - Taak. 

      - Czy Warbaby pokazał ci zdjęcie tej dziewczyny, która pracuje jako 
      goniec? 

      - Tak. 

      - No cóż, pan Warbaby uważa, że to ona zabrała własność tego faceta. Ona 
      mieszka na tym moście, Rydell. A ten most to cholernie popieprzone 
      miejsce. Mieszkają tam sami anarchiści, popaprańcy i kanibale, 
      człowieku... 

      - Słyszałem, że to tylko banda bezdomnych - rzekł Rydell, niejasno 
      przypominając sobie jakiś program dokumentalny oglądany w Knoxville - 
      usiłujących sobie jakoś radzić. 

      - Nie, człowieku. Bezdomni wszarze są na ulicach. Ci popaprańcy z mostu to 
      zgraja przeklętych satanistów. Myślisz, że mógłbyś tak po prostu tam 
      zamieszkać? Ni cholery. Dopuszczają tam tylko swoich, rozumiesz? To coś 
      jak kult. Z inicjacją i tym podobnym wariactwem. 

      - Inicjacją? 

      - Czarną magią - powiedział Freddie, pozostawiając Rydelłowi decyzję, czy 
      był to z jego strony przejaw rasizmu. 

      - No dobrze, ale co to ma wspólnego z szyną na nodze Warbaby'ego? 

      - Właśnie tam załatwił sobie kolano - wyjaśnił Freddie. - Poszedł tam, 
      wiedząc, że ryzykuje życiem, próbując odnaleźć pewną dziewczynkę. Małą 
      dziewczynkę - dodał Freddie, jakby bardzo mu się to podobało. - Ponieważ 
      ci sataniści z mostu robią to. 

      - Co robią? - zapytał Rydell, błyskawicznie przypominając sobie o 
      morderstwach w Pooky Bear. 

      - Kradną dzieci. A teraz pan Warbaby i ja nie mamy już tam wstępu, Rydell, 
      bo jesteśmy spaleni, rozumiesz? 

      - A więc chcecie, żebym ja to zrobił? - zapytał Rydell, wpychając zwiniętą 
      serwetkę do pudełka z białej tektury, w której dostał swoją podwójną kim 
      che wawa. 

      - Wyjaśni ci to pan Warbaby. 




      Znaleźli Warbaby'ego tam, gdzie go zostawili, w ciemnej kawiarence z 
      wysokim sklepieniem w dzielnicy, która według Freddiego nazywała się North 
      Beach. Znów miał na nosie te okulary i Rydell zastanawiał się, co przez 
      nie widział. Rydell przyniósł z patriota swoją niebieską walizkę i torbę z 
      Container City. Poszedł do łazienki, żeby się przebrać. Była tylko jedna, 
      koedukacyjna, naprawdę zasługująca na tę nazwę, ponieważ stała tam nawet 
      wanna. Chyba nikt jej nie używał, bowiem namalowana w środku naturalnej 
      wielkości syrena miała brązowy papieros zduszony na brzuchu, tuż powyżej 
      miejsca, gdzie zaczynały się łuski. Rydell odkrył, że spodnie Kevina pękły 
      mu na tyłku. Zastanawiał się, jak długo tak chodził. Jednak nie zauważył 
      tego w Container City, więc miał nadzieję, że stało się to w samochodzie. 
      Zdjął koszulę IntenSecure, wepchnął ją do kosza na śmieci i włożył jeden z 
      czarnych podkoszulków. Potem rozwiązał buty i zastanawiał się, jak zmienić 
      spodnie, skarpetki i bieliznę, nie stawiając nóg na mokrej podłodze. 
      Pomyślał, że mógłby zrobić to w wannie, ale ona też wyglądała nieświeżo. 
      Doszedł do wniosku, że może tego dokonać, stając na zdjętych butach i 
      przysiadając na sedesie. Wszystkie zdjęte z siebie rzeczy wrzucił do kosza 
      na śmieci. Zastanawiając się, ile pozostało mu na karcie debetowej, którą 
      wręczył mu Freddie, przełożył portfel do prawej kieszeni nowych dżinsów. 
      Włożył nową kurtkę. Umył dłonie i twarz w cienkiej strużce wody. 
      Przyczesał włosy. Zapakował resztę nowych ubrań do walizki, zachowując 
      torbę z Container City na brudne rzeczy. 

      Marzył o prysznicu, ale nie wiedział, kiedy dostąpi tej rozkoszy. Czyste 
      ciuchy były prawie równie dobre. 

      Warbaby popatrzył na podchodzącego do stolika Rydella. 

      - Freddie powiedział ci co nieco o moście, prawda? 

      - Mówi, że to banda satanistów-dzieciojadów. 

      Warbaby zmierzył Freddiego gniewnym spojrzeniem. 

      - Może to zbyt barwne określenie, ale bardzo zbliżone do prawdy, panie 
      Rydell. To niezbyt przyjemne miejsce. I całkowicie poza zasięgiem prawa. 
      Na przykład nie znajdzie pan tam naszych przyjaciół, Svobodova czy 
      Orlovsky'ego. Nie podejmują się na moście żadnej służbowej misji. 

      Rydell zauważył na twarzy Freddiego cień uśmiechu, który natychmiast 
      zniknął pod gniewnym spojrzeniem Warbaby'ego. 

      - Freddie sugerował, że chciałby pan, żebym tam poszedł, panie Warbaby i 
      znalazł tę dziewczynę. 

      - Tak - odparł posępnie Warbaby. - Chciałbym powiedzieć, że to nie będzie 
      niebezpieczne, ale nie mogę. 

      - No cóż... Jak bardzo to jest ryzykowne, panie Warbaby? 

      - Bardzo. 

      - A ta dziewczyna... czy ona też jest groźna? 

      - Niezwykle - odparł Warbaby - tym bardziej, że wcale na taką nie wygląda. 
      Widział pan, co zrobiono z gardłem tego faceta... 

      - Jezu - powiedział Rydell - myśli pan, że to ta mała? 

      Warbaby ze smutkiem pokiwał głową. 

      - Straszne - rzekł - ci ludzie robią potworne rzeczy... 




      Kiedy szli do samochodu, zobaczył, że zaparkował przed freskiem ukazującym 
      J.D. Shapely'ego w czarnej skórzanej motocyklowej kurtce, bez koszuli, 
      unoszonego do nieba przez pół tuzina niezwykle apetycznych aniołków z 
      długimi blond włosami rockersów. Z brzucha Shapely'ego wychodziły te 
      błękitne, świecące zwoje spiral DNA czy czegoś podobnego, które atakowały 
      coś, co Rydell uznał za wirus AIDS, tyle że bardziej przypominający 
      zardzewiałą pancerną stację kosmiczną z groźnymi ramionami wysięgników. 

      Ten widok sprawił, że pomyślał o uczuciach tego faceta. Chyba czuł się 
      dziwniej niż ktokolwiek inny. Jednak nieżyjący Shapely poczułby się 
      naprawdę niesamowicie, gdyby zobaczył to malowidło. 

      ON WCIĄŻ ŻYJE W NAS - głosiły wysokie, wielkie białe litery pod freskiem, 
      A DZIĘKI NIEMU I MY ŻYJEMY. 

      I to było prawdą, czego dowodziło szczepienie, jakiemu poddał się Rydell. 




      18
      Kondensator


      Matka Chevette miała kiedyś przyjaciela nazwiskiem Oakley, który 
      przeważnie był pijany, a w wolnych chwilach prowadził ciężarówkę - a 
      przynajmniej tak twierdził. Był długonogim mężczyzną o niebieskich oczach, 
      rozstawionych trochę zbyt szeroko w twarzy i policzkach pooranych 
      głębokimi bruzdami. Matka uważała, że nadawały mu wygląd prawdziwego 
      kowboja. Chevette sądziła, że przypomina niebezpiecznego typa. Zazwyczaj 
      nie był nim, chyba że wypił butelkę czy dwie whisky, bo wtedy zapominał, 
      kim oraz gdzie jest. Niekiedy mylił Chevette z jej matką, co zdarzyło mu 
      się kilkakrotnie, ale zawsze zdołała jakoś uciec i później przepraszał ją; 
      kupował jej ring-dingi oraz różności w Seven-Eleven. Teraz, patrząc z 
      włazu na faceta z bronią, przypomniała sobie, jak Oakley zabrał ją kiedyś 
      do lasu i dał jej postrzelać z pistoletu. Ten gość był trochę do niego 
      podobny, z tymi oczami i bruzdami na policzkach; być może utworzyły mu się 
      od zbyt częstych uśmiechów. Jednak na pewno uśmiech tego faceta nie 
      poprawiał nikomu humoru. Nie sięgał oczu. 

      - Zejdź tu natychmiast - powiedział, kładąc nacisk na każde słowo. 

      - Kim ty, cholera, jesteś? - zapytał Skinner, bardziej zainteresowany niż 
      wkurzony. 

      Broń wypaliła. Niezbyt głośno, ale i tak ogłuszająco, z błękitnym 
      rozbłyskiem. Zobaczyła, że Japończyk usiadł na podłodze, jakby nogi 
      odmówiły mu posłuszeństwa i pomyślała, że ten facet go zastrzelił. 

      - Zamknij się. - A potem do Chevette. - Powiedziałem ci, żebyś zeszła. 

      Sammy Sal dotknął jej karku czubkami palców, lekko popychając ją naprzód. 
      Facet mógł nie wiedzieć, że Sammy Sal tam jest, a on miał okulary. A 
      Chevette była pewna, że ten facet nie jest gliniarzem. 

      - Przepraszam - powiedział Japończyk. - Przepraszam, ja... 

      - Wpakuję ci w prawe oko poddźwiękową kulę z tytanu - rzekł tamten z 
      uśmiechem, jakby mówił "kupię ci kanapkę". 

      - Schodzę - powiedziała Chevette. Nie strzelił, nie do niej, nie do 
      Japończyka. 

      Wydawało jej się, że słyszała, jak Sammy Sal cofa się, odsuwa od niej, ale 
      nie oglądała się. Nie była pewna, czy powinna zamknąć za sobą właz, czy 
      nie. Postanowiła nie robić tego, ponieważ facet kazał jej tylko schodzić. 
      Musiałaby przesunąć rękę za krawędź otworu, więc mógłby pomyśleć, że sięga 
      po broń. Jak na filmie. Zeskoczyła z ostatniego szczebelka, starając się 
      trzymać ręce tak, żeby mógł je widzieć. 

      - Co tam robiłaś? 

      Wciąż z uśmiechem. Jego pistolet nie był tak duży jak stary brazylijski 
      rewolwer Oakleya; mała, tęponosa broń z matowego metalu, jak stare 
      narzędzia Skinnera. Wąski pierścień jaśniejszego metalu wokół otworu na 
      cienkim końcu. Niczym źrenica oka. 

      - Patrzyłam na miasto - odparła, wcale nie czując strachu. Właściwie 
      odczuwała tylko drżenie nóg. 

      Zerknął w górę, nie poruszając bronią. Chevette nie chciała, żeby zapytał 
      ją, czy była tam sama, ponieważ mogłaby zawahać się przed odpowiedzią i 
      wyczułby, że skłamała. 

      - Wiecie, po co tu przyszedłem. 

      Skinner siedział na łóżku, oparty o ścianę, spoglądając na nieznajomego 
      dziwnie bystrym spojrzeniem. Japończyk, który chyba jednak nie został 
      postrzelony, siedział na podłodze, z chudymi nogami rozłożonymi w 
      kształcie litery "V". 

      - No cóż - powiedział Skinner - pewnie po pieniądze lub narkotyki, ale nie 
      masz, kurwa, szczęścia. Mogę ci dać pięćdziesiąt sześć dolarów i starego 
      skręta, jeśli chcesz. 

      - Zamknij się. - Kiedy mechaniczny uśmiech zniknął, Chevette uznała, że 
      nieznajomy jakby wcale nie ma warg. - Mówię do niej. 

      Skinner wyraźnie miał ochotę coś powiedzieć, albo roześmiać się, ale nie 
      zrobił tego. 

      - Okulary. 

      Uśmiech powrócił. Facet uniósł broń, tak że spoglądała prosto na niewielki 
      otwór. Jeśli mnie zastrzeli, pomyślała, będzie musiał sam je znaleźć. 

      - Hepburn - powiedział Skinner, z dziwnym uśmieszkiem i dopiero wtedy 
      Chevette zauważyła, że Roy Orbison na plakacie ma dziurę na samym środku 
      szarego czoła. 

      - Na dole - powiedziała Chevette, wskazując na klapę w podłodze. 

      - Gdzie? 

      - Przy moim rowerze. - Miała nadzieję, że Sammy Sal nie wpadnie w 
      ciemnościach na ten zardzewiały dziecinny wózek i nie narobi hałasu. 

      Zerknął w stronę włazu w suficie, jakby czytał w jej myślach. 

      - Oprzyj się rękami o ścianę - polecił, podchodząc bliżej. - Rozstaw nogi. 
      - Pistolet dotknął jej karku. Drugą rękę wsunął pod kurtkę Skinnera, 
      szukając broni. - Nie ruszaj się. 

      Nie znalazł noża Skinnera, tego z fraktalowym ostrzem. Lekko obróciła 
      głowę i zobaczyła, jak owija czymś czerwonym i gumowatym jeden z przegubów 
      Japończyka, robiąc to jedną ręką. Pomyślała o tych gumowatych, 
      robakopodobnych cukierkach, które kupuje się w dużym plastikowym słoiku. 
      Chwycił za to czerwone i przeciągnął Japończyka po podłodze do 
      półko-stołu, przy którym jadła śniadanie. Owinął tę czerwoną rzecz wokół 
      wspornika podtrzymującego stół, a potem związał nią drugi przegub ofiary. 
      Wyjął z kieszeni drugą i rozwinął w powietrzu jak węża-zabawkę. Sięgnął za 
      plecy Skinnera i coś mu zrobił. 

      - Zostań na tym łóżku, stary - powiedział, dotykając lufą jego skroni. 
      Skinner tylko spojrzał na niego. Nieznajomy wrócił do Chevette. - 
      Zejdziesz po drabinie. Zwiążę ci je z przodu. 

      To czerwone było chłodne, śliskie i przywarło szczelnie, gdy tylko owinął 
      nim jej nadgarstki. Ściągnęło się samoistnie. Plastikowe, czerwone 
      kajdanki, wyglądające jak dziecinna zabawka. Jedna z tych sztuczek z 
      cząsteczkami. 

      - Będę cię obserwował - obiecał, znów zerkając na otwarty właz w suficie - 
      więc schodź grzecznie i powoli. Jeśli zeskoczysz, albo spróbujesz uciec, 
      zabiję cię. 

      Nie wątpiła, że zrobiłby to, gdyby mógł, ale pamiętała o czymś, co Oakley 
      powiedział jej wtedy w lesie; że bardzo trudno trafić w cel znajdujący się 
      bezpośrednio pod tobą, a jeszcze trudniej w coś nad głową. Tak więc może 
      powinna rzucić się do ucieczki, gdy tylko znajdzie się na dole. Od 
      drabinki do miejsca, w którym zniknęłaby mu z oczu, miała tylko jakieś dwa 
      metry. Jednak patrząc na czamosrebrne oko pistoletu, szybko doszła do 
      wniosku, że to kiepski pomysł. Zbliżyła się do otworu w drzwiach i opadła 
      na kolana. Nie było to łatwe ze związanymi rękami. Musiał ją przytrzymać, 
      łapiąc za kurtkę Skinnera, ale zaraz postawiła stopę na trzecim 
      szczebelku, chwyciła palcami za najwyższy i zaczęła schodzić. Musiała 
      stawać na każdym kolejnym stopniu, puszczać ten, którego się trzymała i 
      złapać następny, zanim straciła równowagę. Jednak robiąc to, miała czas do 
      namysłu, co pozwoliło jej podjąć decyzję. Dziwnie było myśleć w ten 
      sposób, tak spokojnie, ale nie przeżywała tego pierwszy raz. Tak samo 
      czuła się w Beaverton tej nocy, kiedy przeszła przez druty, czego też 
      wcześniej nie planowała. I podobnie było wtedy, gdy ci kierowcy ciężarówki 
      usiłowali zaciągnąć ją do wyra; udała, że nie ma nic przeciwko temu, a 
      potem chlusnęła jednemu gorącą kawą w twarz, drugiego kopnęła w głowę i 
      uciekła. Szukali jej przez godzinę z latarkami, a ona kuliła się w 
      rzecznym mule i dawała się żywcem pożerać moskitom. Smugi światła 
      przeszywające zarośla. 

      Zeszła na dół i cofnęła się o krok, trzymając związane ręce tak, żeby mógł 
      je widzieć, gdyby chciał. Sam szybko znalazł się na dole nie robiąc 
      zbędnych ruchów ani hałasu. Jego długi płaszcz był zrobiony z czegoś 
      czarnego, jakiegoś materiału nie odbijającego światła i Chevette 
      zobaczyła, że na nogach miał kowbojskie buty. Wiedziała, że w razie czego 
      może w nich szybko biegać; ludzie nie zawsze w to wierzyli, ale tak było. 

      - Gdzie one są? 

      Uśmiech połyskujący złotem zębów. Włosy, zaczesane do góry, miały 
      jasnobrązową barwę. Poruszył ręką, pokazując jej broń. Zobaczyła, że dłoń 
      zaczęła mu się pocić; ciemne plamy pokryły białą gumową rękawiczkę. 

      - Musimy zjechać... - Urwała. Żółty kosz był tam, gdzie go zostawiła, 
      wjeżdżając z Sammym Salem, więc jak ten facet dostał się na górę? 

      Znów błysk złota. 

      - Weszliśmy po schodach. 

      Wspięli się na górę po drabince dla malarzy, zwykłych metalowych 
      stopniach, częściowo przerdzewiałych. Nic dziwnego, że Japończyk był 
      wystraszony. 

      - No - powiedziała - to chodźmy. 

      Poszedł za nią do windy. Nie odrywała oczu od pomostu, żeby nie zapomnieć 
      się i nie rozejrzeć za Sammym Salem, który musiał gdzieś tam być. Jeszcze 
      nie zdążył zejść z dachu, inaczej usłyszeliby go. Znów przytrzymał ją za 
      ramię, gdy przerzuciła nogę i weszła do windy, a potem wgramolił się za 
      nią, przez cały czas nie spuszczając jej z oka. 

      - Ta kieruje na dół - powiedziała, wskazując na jedną z dźwigni. 

      - Naciśnij. 

      Przesunęła ją o jedną kreskę, potem kolejną i silnik zawył im pod nogami, 
      spuszczając ich po pochyłości. Dół rozjaśniała smuga światła z żarówki w 
      skorodowanym aluminiowym koszyku i Chevette zastanawiała się, co zrobiłby, 
      gdyby ktoś teraz pojawił się tam, powiedzmy Fontaine lub jedna z tych 
      osób, które przychodziły sprawdzać elektrykę. Ktokolwiek. Doszła do 
      wniosku, że zastrzeliłby każdego. Wypalił i zrzucił z mostu. Miał to 
      wypisane na twarzy wyraźnie. 

      Wysiadł pierwszy i pomógł jej wyjść. Zaczął wiać wiatr i czuło się drgania 
      przechodzące przez podeszwy, gdy most zaczął śpiewać jak wyciszona harfa. 
      Słyszała dobiegający skądś śmiech. 

      - Gdzie? - zapytał. Wskazała na miejsce, gdzie stał jej rower, 
      przymocowany do pojazdu Sammy'ego Sala. 

      - Ten różowo-czamy. 

      Skinął pistoletem. 

      - Odejdź - powiedział rower, kiedy znalazła się blisko niego. 

      - Co to? - Wbił jej lufę w plecy. 

      - To ten drugi rower. Alarm głosowy. Trzyma złodziei z daleka. 

      Nachyliła się i nacisnęła kciukiem zamek, odczepiając rower Sammy'ego 
      Sala, lecz nie dotknęła pętli identyfikatora za siodełkiem. 

      - Nie żartuję, ty pieprzony gównojadzie - oznajmił rower. 

      - Wyłącz to. 

      - Dobrze. 

      Wiedziała, że musi to zrobić jednym zręcznym ruchem, przechylic na bok i 
      uderzyć, trzymając kciukiem i palcem wskazującym izolującą gumę opony. 
      Jednak to był czysty przypadek, że metalowa rama uderzyła w pistolet. 
      Chevette zobaczyła błysk wyładowania między rowerem a pistoletem, ogniście 
      czerwony i gruby jak palec, gdy cząsteczkowe kondensatory w ramie oddały 
      nagromadzony ładunek systemowi przeciwkradzieżowemu składającemu się z 
      fałszywej rdzy i starannie wystrzępionej taśmy przewodzącej. Facet osunął 
      się na kolana, oczy mu zmętniały, a z nie domkniętych ust wydobyła się 
      srebrna bańka śliny i pękła. Chevette wydawało się, że widzi parę unoszącą 
      się z pistoletu w jego dłoni. 

      Pędź, pomyślała, zrywając się do ucieczki, ale wtedy jakiś czarny 
      przedmiot uderzył go i powalił na pomost, spadając z ciemności nad nimi z 
      odgłosem przypominającym łopot skrzydeł. Wtedy dostrzegła Sammy'ego Sala, 
      stojącego tam na czarnym wsporniku, przytrzymującego się dźwigara. 
      Wydawało jej się, że widzi jego biały uśmiech. 

      - Zapomniałaś tego - powiedział i rzucił jej coś. Futerał z okularami. 
      Mimo związanych rąk złapała go, jakby same ją odnalazły. Nigdy nie 
      dowiedziała się, dlaczego to zrobił. 

      Ponieważ w tym momencie ten mały pistolet szczęknął, trysnął błękitnymi 
      skrami jak tuzin zapchanych gaźników, a Sammy Sal runął w tył i zniknął. 

      A ona rzuciła się do ucieczki. 




      19
      Superpiłka


      Yamazaki słyszał strzał z miejsca, gdzie klęczał na podłodze, z rękami 
      przywiązanymi lśniącą plastikową taśmą do szorstkiej metalowej sztaby 
      podtrzymującej stół Skinnera. A może był to tylko dźwięk jakiegoś 
      hydraulicznego narzędzia? W pomieszczeniu unosił się smród, silny i 
      kwaśny. Pomyślał, że to musi być zapach jego strachu. Na wysokości oczu 
      miał wyszczerbiony biały talerz z czerniejącą na brzegu smugą 
      rozsmarowanego awokado. 

      - Mówiłem mu, co mam - rzekł Skinner, usiłując wstać, z rękami związanymi 
      na plecach. - Nie chciał. Zawsze szukają czegoś innego, no nie? - Mały 
      telewizorek ześlizgnął się z łóżka i spadł na podłogę, ekranik wyskoczył 
      na tęczowej wstędze płaskiego kabla. - Cholera. - Zachwiał się i skrzywił, 
      opierając ciężar ciała na bolącym biodrze, a Yamazaki pomyślał, że stary 
      upadnie. Skinner zrobił krok, potem drugi, pochylając się do przodu, żeby 
      utrzymać równowagę. Yamazaki szarpnął plastikowe więzy. Jęknął z bólu, 
      czując, jak się zaciskają. Jak coś żywego. - Jeśli je szarpniesz lub 
      skręcisz - powiedział Skinner - to draństwo się zaciska. Gliny używały 
      kiedyś takich. Zostały prawnie zakazane. 

      Potężny trzask wstrząsnął pomieszczeniem, aż przygasły światła. Yamazaki 
      zerknął przez ramię i zobaczył Skinnera siedzącego na podłodze, z 
      podwiniętymi nogami, pochylonego do przodu. 

      - Tam są długie nożyce do cięcia drutu - powiedział stary, wskazując lewą 
      stopą na pogiętą, zardzewiałą, zieloną skrzynkę z narzędziami. - Nadadzą 
      się, jeśli zdołam je wyjąć. - Yamazaki patrzył, jak stary zaczyna gmerać 
      przy skrzynce paluchami nóg w podartych, szarych skarpetach. - Nie wiem, 
      czy coś nimi zrobię, jeśli je wyjmę... - Urwał. Spojrzał na Yamazakiego. - 
      Mam lepszy pomysł, ale nie spodoba ci się. 

      - Jaki? 

      - Spójrz na wspornik stołu. 

      Szynę pokrywały odbarwione bąble nałożonego spawu, ale wyglądała dość 
      solidnie. Yamazaki naliczył dziewięć różnej wielkości śrub. Natomiast 
      poziomy wspornik zrobiono z dwóch metalowych szyn, połączonych ze sobą 
      zwojami zardzewiałego drutu. 

      - Sam to zrobiłem - wyjaśnił Skinner. - To ostrza fabrycznej piły. Nigdy 
      ich nie spiłowałem. Od góry... - Palce Yamazakiego pomacały ukrytą 
      krawędź. - Dalej, Scooter. To mocny metal. Dlatego go użyłem. 

      - Mam przepiłować plastik? - spytał, rozsuwając przeguby. 

      - Zaczekaj. Kiedy zaczniesz piłować to świństwo, to mu się nie spodoba. 
      Musisz przeciąć je szybko, inaczej rozerwą ci ciało aż do kości. 
      Powiedziałem zaczekaj... - Yamazaki zamarł. Obejrzał się. - Nie na środku, 
      bo wtedy na obu przegubach zostaną ci obrączki, które zacisną się. Musisz 
      to zrobić jak najbliżej jednej ręki, a potem doskoczyć tu i przeciąć 
      nożycami drugą obrączkę, zanim cię załatwi. Spróbuję to otworzyć... 

      Szturchnął skrzynkę nogą. Zagrzechotała. Yamazaki obejrzał z bliska 
      czerwoną taśmę. Wyczuł słabą woń lekarstw. Zaczerpnął tchu, zacisnął zęby 
      i zaczął wściekle piłować. Pasmo z wolna kurczyło się. Jak żelazne obręcze 
      promieniujące nieznośnym bólem. Przypomniał sobie dotyk ręki Lovelessa na 
      przegubie. 

      - Zrób to - powiedział Skinner. 

      Plastik puścił z absurdalnie głośnym trzaskiem przypominającym efekt 
      dźwiękowy w kreskówce dla dzieci. Resztki czerwonej taśmy owiniętej wokół 
      lewego nadgarstka puściły, natychmiast zwiększając masę tej pozostałej na 
      prawym. 

      - Scooter! 

      Zacisnęło się. Skoczył do skrzynki z narzędziami, ze zdumieniem widząc ją 
      otwartą, gdy Skinner kopnął ją piętą, rozsypując setki różnych narzędzi. 

      - Niebieskie uchwyty! 

      Nożyce były długie i toporne, z rączkami owiniętymi tłustą niebieską 
      taśmą. Zobaczył, jak czerwone więzy zwężają się i zaczynają wpijać w 
      ciało. Niezręcznie manipulując nożycami, z rozpaczliwym pośpiechem zdołał 
      wepchnąć je po taśmę i z całej siły nacisnął na górną rączkę. Ukłucie 
      bólu. Huk. 

      Skinner wypuścił powietrze z płuc z długim i cichym westchnieniem ulgi. 

      - Nic ci nie jest? 

      Yamazaki spojrzał na swoje przeguby. Na lewym miał głęboką, siną bruzdę. 
      Zaczynała krwawić, ale nie mocniej, niż należało oczekiwać. Druga była 
      lekko zadrapana przez zęby piły. Spojrzał na podłogę, szukając resztek 
      pasma. 

      - Uwolnij mnie - powiedział Skinner. - Tylko wsadź nożyce pod plastik, 
      dobrze? Staraj się nie wyciąć mi kawałka ciała. I przetnij drugie pasmo 
      naprawdę szybko. 

      Yamazaki sprawdził działanie nożyc, klęknął obok Skinnera, wsunął jedno 
      ostrze pod plastik wokół prawego przegubu starca. Skóra na ręce była 
      przezroczysta, poplamiona i odbarwiona, żyły nabrzmiałe i wystające. 
      Plastik puścił od razu, z tym samym śmiesznym hukiem, natychmiast 
      skręcając się wokół drugiej ręki Skinnera, wijąc się niczym żywe 
      stworzenie. Zanim zdążyło zacisnąć się na dobre, Yamazaki przeciął pasmo, 
      które po prostu zniknęło z głośnym i zabawnym plaśnięciem, a on z 
      rozdziawionymi ustami gapił się w miejsce, gdzie przed chwilą było. 

      - Zarygluj drzwi! - ryknął Skinner; 

      - Co? 

      - Zamknij ten pieprzony właz! 

      Yamazaki na czworakach ruszył po podłodze, spuścił klapę i zaryglował ją 
      jakimś płaskim przedmiotem z matowego mosiądzu, zapewne stanowiącym 
      niegdyś element wyposażenia jakiegoś statku. 

      - Dziewczyna - powiedział, spoglądając na Skinnera. 

      - Ona umie pukać - rzekł Skinner. - Chcesz, żeby ten palant ze spluwą 
      wrócił tutaj? 

      Yamazaki nie chciał. Spojrzał na właz w suficie, ten prowadzący na dach. 
      Klapa była teraz otwarta. 

      - Wejdź tam i poszukaj tego gogusia. 

      - Słucham, Skinner-san? 

      - Wielkiego pedała. Tego czarnego, rozumiesz? 

      Nie wiedząc, o kim lub o czym mówi Skinner, Yamazaki wszedł po drabinie. 
      Podmuch wiatru cisnął mu deszczem w twarz, gdy wystawił głowę z włazu. 
      Nagle doznał przemożnego wrażenia, że znalazł się na pokładzie jakiegoś 
      starego statku, na jakimś czarnym żelaznym szkunerze, dryfującym po 
      ciemnych falach, z poszarpanymi plastikowymi żaglami, oszalałą lub martwą 
      załogą, ze Skinnerem jako opętanym kapitanem, wykrzykującym rozkazy z 
      kajuty na dole. 

      - Nikogo tu nie ma, Skinner-san! 

      Deszcz lał jak z cebra, zasłaniając światła miasta. Yamazaki schował 
      głowę, namacał klapę i zamknął ją za sobą. Zasunął rygiel, żałując, że nie 
      jest zrobiony z silniejszego materiału. Zszedł po drabince. Skinner już 
      wstał z podłogi i chwiejnie szedł w kierunku łóżka. 

      - Cholera - powiedział - ktoś zepsuł mi telewizor. 

      Runął jak długi na materac. 

      - Skinner? 

      Yamazaki klęknął obok łóżka. Skinner miał zamknięte oczy, oddech płytki i 
      przyspieszony. Podniósł lewą rękę z rozczapierzonymi palcami, po czym 
      bezradnie podrapał się po kępce zmierzwionych siwych włosów wystających z 
      rozpiętego kołnierzyka postrzępionej flanelowej koszuli. Yamazaki wyczuł 
      kwaśną woń moczu, przebijającą przez smród materiału wybuchowego pocisków 
      z broni Lovelessa. Spojrzał na dżinsy Skinnera, granat znoszony do 
      szarości, wymięty i lśniący od brudu, zobaczył, że stary zmoczył się. 

      Stał tam przez kilka minut, nie wiedząc, co zrobić. W końcu usiadł na 
      pochlapanym farbą taborecie przy stoliku, do którego niedawno był 
      przywiązany. Przesunął palcami po zębach piły. Spoglądając w dół, 
      dostrzegł czerwoną kulkę. Leżała na podłodze obok jego lewej nogi. 
      Podniósł ją. Szklisty marmur szkarłatnego plastiku, chłodnego i lekko 
      sprężynującego. Kawałek taśmy, z przegubów jego lub Skinnera. Siedział 
      tam, patrząc na Skinnera i słuchając, jak most jęczy w porywach burzy 
      dziwną muzyką splecionych lin. Miał ochotę przytknąć do nich ucho, lecz 
      powstrzymywał go przed tym jakiś dziwny lęk. 

      W pewnej chwili Skinner ocknął się, albo sprawiał takie wrażenie, usiłował 
      usiąść i zawołać dziewczynę; tak przynajmniej uważał Yamazaki. 

      - Nie ma jej tu - rzekł Yamazaki, kładąc dłoń na ramieniu Skinnera. - Nie 
      pamiętasz? 

      - Nie było - rzekł Skinner. - Dwadzieścia, trzydzieści lat. Pieprzony 
      czas. 

      - Skinner? 

      - Czas. To kompletnie popieprzony sukinsyn, prawda? 

      Yamazaki pokazał staremu czerwoną kulkę. 

      - Spójrz, Skinner. Widzisz, w co się zmieniła? 

      - Superpiłka - rzekł Skinner. 

      - Skinner-san? 

      - Weź ją i odbij cholernie mocno, Scooter. - Zamknął oczy. - Odbij 
      wysoko... 




      20
      Wielka pustka


      - Przysięgam Bogu - mruknął Nigel - że to gówno się poruszyło. 

      Chevette, z zamkniętymi oczami, poczuła, jak tępa krawędź ceramicznego 
      noża naciska na jej przegub; potem rozległ się dźwięk przypominający 
      odgłos pękającej, wielokrotnie łatanej rury i miała wolne ręce. 

      - O cholera! Jezu... 

      Jego zręczne i szorstkie ręce; Chevette otworzyła oczy przy drugim 
      uderzeniu, zobaczyła czerwoną smugę odbijającą się kilkakrotnie od stert 
      nagromadzonego złomu. Nigel śledził tor lotu, poruszając głową jak gipsowy 
      piesek, którego kiedyś Skinner znalazł gdzieś i kazał jej sprzedać na 
      dole. Pod każdą ścianą ciasnego pomieszczenia leżały metalowe fragmenty 
      starych rur Reynoldsa, zakurzone słoiki po dżemie napchane zardzewiałymi 
      szprychami. W warsztacie, w którym budował swoje wózki, Nigel po cichu 
      naprawiał wszystkie rowery, jakie wpadły mu w ręce. Zwisający mu z lewego 
      ucha spławik zakołysał się w rytm ruchów głowy, a potem zadźwięczał, gdy 
      Nigel zręcznie chwycił to coś w powietrzu. Kulka czerwonego plastiku. 

      - O rany - rzekł z przejęciem - kto ci to założył? 

      Chevette wstała i zadygotała, czując dreszcze wstrząsające jej ciałem na 
      widok fruwających czerwonych kajdanek. Podobny koszmar przeżyła przed 
      laty, gdy pewnego dnia wróciła do przyczepy i stwierdziła, że matka 
      spakowała się i odeszła. Żadnej wiadomości, tylko puszka ravioli w garnku 
      na kuchence z leżącym obok otwieraczem. Nie zjadła tego ravioli, ani 
      żadnego innego, i wiedziała, że nie tknie go do końca życia. 

      Jednak poczuła to, wtedy, jak coś, co połknęło wszystko w środku i było 
      tak wielkie, że nie można było udowodnić jego istnienia jedynie arytmetyką 
      nieobecności i wspomnień lepszych dni. I tak kręciła się wokół tego, 
      czymkolwiek to było, z miejsca na miejsce, aż wylądowała za drutami w 
      Beaverton, w miejscu tak okropnym, że było jak tłuczone szkło wcierane w 
      tę wielką pustkę. Wtedy zdała sobie sprawę z istnienia tego, co zniszczyło 
      jej świat, chociaż ledwie mogła to dostrzec, a i to tylko kątem oka. Nie 
      tyle uczucie, ile jakby gaz, niemal wyczuwalny osad w gardle, chłodno i 
      nieruchomo zalegający wszędzie, gdzie się od tamtej pory znalazła. 

      - Nic ci nie jest? 

      Tłuste włosy Nigela opadające mu na oczy, czerwona kulka w jego ręku, 
      koktajlowa wykałaczka powleczona bursztynowym celofanem, tkwiąca w kąciku 
      ust. 

      Przez dłuższy czas zastanawiała się, czy gorączka nie wypaliła tego 
      uczucia, przypadkowo stapiając wewnętrzny zwój jej umysłu, w którym było 
      przechowane. Jednak w miarę jak przyzwyczajała się do mostu, do Skinnera, 
      do pracy dla Allied, ta pustka wypełniała się codziennością, a cały nowy 
      świat wyrastał na miejscu starego i każdy dzień zlewał się z następnym - 
      czy tańczyła u "Dysydentów", rozmawiała przez cały dzień z koleżankami lub 
      spała zwinięta w śpiworze w pokoju Skinnera, gdzie wiatr świszczał w 
      szparach ścian z dykty, a liny mruczały kołysankę, która (zdaniem 
      Skinnera) była jak najłagodniejsze z mórz. 

      Teraz to się skończyło. 

      - Vette? 

      Ta samobójczyni, którą kiedyś widziała, wyciągnięta plastikowym bosakiem i 
      leżąca na hermetycznym worku, blada i bezwładna, z wodą wyciekającą z nosa 
      i ust. Jeśli ciało uderzy pod kątem prostym, powiedział Skinner, każda 
      kość zostaje przetrącona lub złamana. Przebiegła nago przez bar i odbiła 
      się od stolika przy balustradzie, lecąc w powietrzu, w plątaninie siatki 
      oraz imitacji japońskich sieci rybackich. Czy Sammy Sal unosił się tak 
      teraz, może już poza martwą strefą, której unikały ryby po latach łykania 
      toksycznych drobin ołowiu, osypujących się z niezliczonych pokładów farby, 
      niesiony prądem, który według ludzi omywał most i Mission Rock, aby 
      dotrzeć do stóp jakiegoś spowitego w mikropory bogacza, uprawiającego 
      jogging na betonowym nabrzeżu China Basin? 

      Chevette zgięła się i zwymiotowała w otwartą, pustą puszkę, o brzegach 
      pomazanych szarą farbą, którą Nigel używał do maskowania śladów 
      dokonywanych napraw. 

      - No, no. - Nigel skakał wokół niej, w swój nieśmiały niedźwiedzi sposób, 
      obawiając się jej dotknąć, wymachując potężnymi łapskami, zaniepokojony, 
      że jest chora i zarzyga mu cały warsztat, zmuszając do podjęcia 
      bezprecedensowej próby posprzątania tego wąskiego pomieszczenia. - Wody? 
      Chcesz wody? 

      Podał jej starą puszkę po kawie, używaną do chłodzenia rozgrzanego metalu. 
      Na powierzchni płynu unosiła się oleista warstewka, jak ropa w porcie i 
      Chevette z trudem zwalczyła mdłości, a po chwili usiadła. 

      Sammy Sal, a może i Skinner. On i ten student związani na górze 
      plastikowym robactwem. 

      - Chev? - Odstawił puszkę po kawie i zamiast niej podsunął jej piwo. 
      Przecząco machnęła ręką, kaszląc. Nigel przestąpił z nogi na nogę, a potem 
      odwrócił się i zerknął przez trójkątny kawałek lucytu służący mu za jedyne 
      okno. Szyba drżała w podmuchach wiatru. - Leje - powiedział, jakby 
      zadowolony z tego, że świat na zewnątrz kręci się w znajomy, choć niemiły 
      sposób. - Leje jak z cebra. 

      Uciekając od Skinnera i pistoletu w dłoni zabójcy, od jego oczu i 
      pobłyskującego złotem uśmiechu, nisko skulona dla równowagi nad związanymi 
      rękami i futerałem z okularami tego dupka, Chevette widziała innych 
      biegnących, zapewne uciekających przed nadchodzącym deszczem, którego 
      pierwsze krople wydały się prawie ciepłe. Skinner wiedziałby, że 
      nadchodzi; zawsze zerkał na barometr w oprawce z twardego drzewa, mającej 
      kształt koła sterowego starej żaglówki; znał się na pogodzie, ten Skinner 
      mieszkający w pudełku na samym szczycie mostu. Może inni też to potrafili, 
      ale woleli czekać do ostatniej chwili, kończąc jakąś transakcję, kolejny 
      papieros, jakiś interes. Godziny przed burzą to dobra pora na takie 
      sprawy, na trudne decyzje przed niepewną przyszłością. Chociaż nawałnica 
      zabierała niektórych i nie zawsze tylko nie przygotowanych, jeśli była 
      dostatecznie silna, nowo przybyli przymocowywali się ze swoim nędznym 
      dobytkiem do budek; czasem, jeśli wiatr uderzył pod ostrym kątem, odpadał 
      cały fragment prowizorycznej konstrukcji - nie widziała tego, ale słyszała 
      takie opowieści. Nikt nie bronił nowicjuszom chronić się na pomostach, ale 
      rzadko to robili. 

      Otarła wargi grzbietem dłoni i wzięła od Nigela piwo. Pociągnęła łyk. Było 
      ciepłe. Oddała mu je. Wyjął z ust wykałaczkę, zaczął unosić puszkę, żeby 
      pociągnąć łyk, rozmyślił się i postawił ją obok lutownicy. 

      - Coś jest nie tak - rzekł. - Widzę. 

      Pomasowała przeguby. Dwa bliźniacze ślady, różowe i wilgotne, w miejscach 
      gdzie ścisnął je plastik. Podniosła ceramiczny nóż i machinalnie zamknęła 
      go. 

      - Taak - powiedziała. - Tak. Coś jest nie tak... 

      - Co się stało, Chevette? - Strząsnął włosy z oczu jak zaniepokojony pies, 
      nerwowo przebierając palcami wśród narzędzi. Jego dłonie były jak blade 
      brudne zwierzątka, w niemy i zręczny sposób rozwiązujące problemy zbyt 
      trudne dla ich właściciela. - To japońskie gówno rozlaminowało się pod 
      tobą i jesteś wkurzona... 

      - Nie - powiedziała, prawie go nie słysząc. 

      - Rower posłańca powinien być ze stali. Mieć masę. Wielki koszyk z przodu. 
      Nie z kartonu nasączonego jakimś aramidowym świństwem, ważącym tyle, co 
      kanapka. A jeśli wpadniesz na autobus? Wjedziesz mu na tył? Jak ważysz 
      więcej niż rower, przelecisz nad kierownicą i rozbijesz... rozbijesz... 

      Poruszał rękami, usiłując dokładniej przedstawić przebieg opisywanego 
      wypadku. Chevette popatrzyła na niego i zobaczyła, że drży. 

      - Nigel - powiedziała - ktoś założył mi to tylko dla żartu, rozumiesz? 

      - Poruszyło się - rzekł. - Widziałem. 

      - No, to nie był dobry żart, wiesz? Jednak wiedziałam, gdzie przyjść. Do 
      ciebie, prawda? A ty to zdjąłeś. 

      Nigel z powrotem strząsnął sobie włosy na oczy, zawstydzony i zadowolony. 

      - Miałaś nóż. Dobrze tnie. - A potem zmarszczył brwi. - Powinnaś mieć 
      stalowy nóż... 

      - Wiem - powiedziała. - Teraz muszę iść... - Pochyliła się, żeby podnieść 
      puszkę po farbie. - Wyrzucę to. Przepraszam. 

      - Jest burza - powiedział Nigel. - Nie wychodź w czasie burzy. 

      - Muszę - odparła. - Nic mi nie będzie. 

      Pomyślała o tym, że zabiłby i Nigela, gdyby znalazł ją tutaj. Zrobiłby mu 
      krzywdę. Przestraszyłby go. 

      - Przeciąłem je - rzekł, pokazując jej czerwoną kulkę. 

      - Pozbądź się tego. 

      - Dlaczego? 

      - Spójrz na te otarcia. 

      Nigel puścił kulkę, jakby była zatruta. Podskakując, zniknęła im z oczu. 
      Wytarł palce o przód brudnego podkoszulka. 

      - Nigel, czy masz jakiś wkrętak, który mógłbyś mi dać? Płaski? 

      - Mam tylko starte... - Te białe zwierzątka przebiegły po kupce narzędzi, 
      z zadowoleniem ruszając na łowy, podczas gdy Nigel obserwował je ponuro. - 
      Wyrzucam te śruby z płaskimi główkami, jak tylko je wykręcę. Tylko heksy 
      są dobre do... 

      - Potrzebny mi taki zupełnie starty. - Prawa ręka zanurkowała i wynurzyła 
      się ze zdobyczą, lekko wygiętym wkrętakiem z czarną rękojeścią. - Właśnie 
      taki - powiedziała, zapinając kurtkę Skinnera. 

      Oburącz podając jej narzędzie, Nigel obserwował ją ukradkiem pod grzywą 
      włosów. 

      - Ja... lubię cię, Chevette. 

      - Wiem - powiedziała, stojąc z puszką wymiocin w jednej, a wkrętakiem w 
      drugiej ręce. - Wiem, że tak. 

      Odbijany przez łaty plastiku tworzącego zadaszenie górnego poziomu, deszcz 
      spływał po rurach ściekowych i przewodach elektrycznych, spadając na głowy 
      pod najdziwniejszymi kątami, chaotycznymi kaskadami, miniaturowymi 
      Niagarami spływającymi ze skorodowanego żelaza i dykty. Spod wejścia do 
      warsztatu Nigela Chevette obserwowała zdumiewający wodospad, galony 
      srebrnej wody bryzgające z tego, co było napiętym daszkiem, gdy płócienna 
      ochrona pękła z donośnym trzaskiem, natychmiast zmieniając się w płachtę 
      łopoczącego, mokrego płótna. Niczego tutaj nie planowano wcześniej i 
      wszystkie problemy z odprowadzaniem wody rozwiązywano wtedy, kiedy się 
      pojawiały. Albo i nie - co bardziej prawdopodobne. Zauważyła, że połowa 
      świateł zgasła, ale może ludzie pogasili je, wykręcając wszystkie 
      bezpieczniki. Potem kątem oka dostrzegła niesamowity różowy rozbłysk 
      powstający przy awarii transformatora i usłyszała huk. Gdzieś przy 
      Treasure. To załatwiło pozostałe światła i nagle znalazła się w 
      kompletnych ciemnościach. Wokół nie było nikogo, dosłownie nikogo. Tylko 
      stuwatowa żarówka w pomarańczowej plastikowej oprawce kołysała się na 
      wietrze. 

      Chevette przeszła na środek pomostu, starając się omijać zerwane przewody. 
      Przypomniała sobie o trzymanej w ręku puszce i rzuciwszy ją, usłyszała, 
      jak uderza o jezdnię i toczy się z hałasem. Pomyślała o swoim rowerze 
      leżącym na deszczu, z wyładowanymi kondensatorami. Ktoś go zabierze, na 
      pewno, tak samo jak rower Sammy'ego Sala. To była najlepsza, najcenniejsza 
      rzecz, jaką kiedykolwiek miała, i ciężko zapracowała każdego dolara, jaki 
      położyła na ladę w City Wheels. Nie myślała o nim jak o przedmiocie, a 
      raczej, jak o wiernym wierzchowcu. Niektórzy posłańcy nadawali swoim 
      rowerom imiona, ale Chevette nigdy tego nie zrobiła; może dlatego, że 
      traktowała go jak żywe stworzenie. Pędź, powiedziała sobie, bo dopadną 
      cię, jeśli będziesz tu stała. Odwróciwszy się plecami do San Francisco, 
      ruszyła w kierunku Treasure. Jacy oni? Ten z pistoletem. Szukał okularów. 
      Przyszedł po nie i zabił Sammy'ego. Czy przysłali go ci ludzie, którzy 
      dzwonili do Bunny'ego i Wilsona? Gliny do wynajęcia. Faceci z ochrony. 

      Futerał w jej kieszeni. Gładki. I ta upiorna kreskówka miasta, wieżowców z 
      parasolowatymi dachami. "Sunflower". 

      - Jezu - mruknęła - dokąd? Dokąd ja idę? 

      Na Treasure, gdzie roi się od wilkołaków i śmiertelnych pułapek i gdzie w 
      lasach grasują szaleńcy wypędzeni z mostu? Skinner mówił, że była tam baza 
      marynarki, ale wkrótce po "Little Grande" wybuchła tam zaraza, od której 
      oczy mętniały i wypadały zęby. Gorączka na Treasure Island mogła zostać 
      wywołana czymś, co wydostało się z jakiegoś pojemnika w bazie marynarki po 
      trzęsieniu ziemi. Dlatego nikt tam teraz nie chodził, żaden normalny 
      człowiek. Czasem nocami widziało się ich ogniska, a w dzień dym, gdy szło 
      się prosto do Oakland, ale tamtejsi ludzie nie byli tak naprawdę podobni 
      do tych, którzy mieszkali na moście. 

      A może powinna wrócić i spróbować odzyskać rower? Godzina jazdy i hamulce 
      znów się naładują. Widziała się, jak jedzie, może na wschód, jedzie przez 
      wieczność w głąb takiego kraju, jaki tam jest, pustyń znanych z telewizji 
      albo płaskich zielonych pól z pracującymi na nich rzędami maszyn robiących 
      swoje - cokolwiek to było. Jednak przypomniała sobie drogę z Oregonu, 
      ciężarówki przemykające nocami z jękiem jak oszalałe zwierzęta, i 
      spróbowała wyobrazić sobie przejeżdżanie obok nich. Nie, przy takiej 
      drodze nie było miejsca dla ludzi, nawet żadnego światełka pośród 
      wszystkich tych pól. Można było tam zmierzać bez końca i nie znaleźć 
      niczego, nawet miejsca do odpoczynku. Rowerem nie wydostałaby się stąd. 

      Mogłaby wrócić do Skinnera. Wejść na górę i zobaczyć... Nie. Zdecydowanie 
      odepchnęła od siebie tę myśl. 

      Pustka uniosła się jak gaz z omywanej deszczem ciemności i Chevette 
      wstrzymała oddech, usiłując jej nie wdychać. Dziwne, ale dopiero utrata 
      kogoś lub czegoś pozwala to docenić. Trzeba było odejścia matki, żeby 
      Chevette stwierdziła, że kiedykolwiek ją miała, ponieważ przedtem mama po 
      prostu zawsze była. Albo Skinner, ta kuchenka Colemana i olej, który 
      musiała wpuszczać w maleńki otwór, żeby zmiękczyć skórzaną uszczelkę tak, 
      aby mogła działać pompa. Nie budzisz się każdego ranka i nie doceniasz 
      każdej takiej drobnej rzeczy. Jednak z tych drobiazgów składa się życie. 
      Choćby móc na kogoś spojrzeć po przebudzeniu. Albo Lowell. Kiedy go miała 
      - jeśli w ogóle mogłaby tak twierdzić, a raczej uważała, że nie - w każdym 
      razie, kiedy był blisko niej, to trochę jakby... 

      - Chev? To ty? 

      I był tam znowu. Lowell. Siedząc ze skrzyżowanymi nogami na zardzewiałej 
      zamrażarce z napisem KREWETKI, paląc papierosa i patrząc na deszcz 
      spływający po dachu straganu. Nie widziała go już od trzech tygodni i 
      jedyne o czym teraz pomyślała, to jej nieszczęsny wygląd. Obok niego 
      siedział ten skin, na którego wołali Codes, z naciągniętym na głowę 
      kapturem czarnej bluzy i rękami schowanymi w długich rękawach. Codes nigdy 
      jej nie lubił. 

      Jednak Lowell uśmiechał się zza ognika papierosa. 

      - No - mruknął - powiesz wreszcie cześć, czy nie? 

      - Cześć - powiedziała Chevette. 




      21
      "Dysydenci"


      Rydell nie był zbyt przekonany do tej historii z mostem, a jeszcze mniej 
      do tego, co mówił o tym Freddie przy śniadaniu i w powrotnej drodze na 
      North Beach. Wciąż przypominał sobie dokumentalny film oglądany w 
      Knoxville i był pewien, że wcale nie wspominano o kanibalach ani żadnych 
      kultach. Doszedł do wniosku, że Freddie chciał go przestraszyć, ponieważ 
      to Rydell miał się tam dostać i zgarnąć tę dziewczynę, Chevette 
      Washington. 

      A teraz, kiedy naprawdę tu był i patrzył, jak ludzie pospiesznie chowają 
      swoje rzeczy przed nadciągającą burzą, wszystko wyglądało zupełnie 
      inaczej, niż mówił Freddie. Raczej przypominało jakiś karnawał. Albo 
      autostradę stanową, tyle że zadaszoną od góry zwariowaną gmatwaniną bud, 
      po prostu pudełek, kontenerów mieszkalnych poustawianych jedne na drugich 
      i poprzyklejanych do konstrukcji wielkimi kawałami spoiwa jak koniki polne 
      w pajęczynie. Na oba pierwotne poziomy wchodziło się i schodziło przez 
      otwory wycięte w jezdni, doczepiono tam najrozmaitsze schody z dykty i 
      spawanej stali, a w jednym miejscu nawet stary trap lotniczy, stojący na 
      sflaczałych oponach. Na dolnym poziomie, kiedy minęło się szereg sklepików 
      spożywczych, znajdowały się głównie bary, najmniejsze, jakie Rydell 
      kiedykolwiek widział, niektóre mieszczące zaledwie cztery stołki i nie 
      mające drzwi, tylko roletę, którą można opuścić i zamknąć. 

      Jednak nie było w tym żadnego planu, a przynajmniej nie zdołał takiego 
      dostrzec. Nie przypominało to targowiska, gdzie otwierano stoisko z jakimś 
      interesem i czekano, co z tego wyjdzie. Tutaj wszystko po prostu 
      powstawało, a każda budka łączyła się z sąsiednimi, aż cały most stał się 
      jedną bezkształtną konstrukcją bez dwóch podobnych elementów. Wszędzie, 
      jak okiem sięgnąć, widziało się rozmaite materiały, z których chyba 
      żadnego nie użyto zgodnie z pierwotnym przeznaczeniem. Rydell mijał 
      stragany, których ściany ozdobiono turkusowymi kafelkami, imitacją cegły, 
      kawałkami połamanych dachówek ułożonymi w kręgi, słoneczka i kwiaty. 
      Jeden, już zamknięty, pokrywały zielono-brązowe fragmenty rozlutowanych 
      płyt głównych. Bawiło go to wszystko, ci ludzie nie zwracający na niego 
      najmniejszej uwagi, czy byli kanibalami czy nie. Wyglądali na taką samą 
      zbieraninę jak budulec ich domostw: zróżnicowaną pod względem wieku, rasy, 
      koloru skóry, a wszyscy w popłochu uciekali przed nadchodzącą burzą, we 
      wzmagającym się wietrze, smagającym wózki i staruszki ze słomianymi 
      koszykami. Jakiś dzieciak, chwiejnie taszczący w ramionach dużą czerwoną 
      gaśnicę, wpadł mu pod nogi. Rydell jeszcze nigdy nie widział małego 
      chłopca z takimi tatuażami. Mały powiedział coś w jakimś nie znanym języku 
      i zniknął. 

      Rydell przystanął i wyjął z kieszeni kurtki otrzymaną od Warbaby'ego mapę. 
      Pokazywała miejsce, gdzie mieszkała dziewczyna i jak się tam dostać. Na 
      samej górze tego mrowiska, w maleńkiej budce przyczepionej do szczytu 
      jednej z wież podtrzymujących liny. Warbaby miał ładny charakter pisma, 
      naprawdę piękny, a tę mapę nakreślił i opisał dla Rydella, siedząc na 
      tylnym siedzeniu patriota. Tymi schodami,a potem wzdłuż balustrady, aż do 
      windy. 

      Znalezienie ich nie będzie łatwe, pomyślał Rydell, ponieważ, rozglądając 
      się wokół, widział mnóstwo różnych schodów, wijących się między straganami 
      i pozamykanymi mikrobarami, bez ładu i składu. Domyślał się, że prowadziły 
      do mieszkań, ale nie było żadnej gwarancji, że łączyły się gdzieś w górze. 
      Potem poczuł nagłe zmęczenie, tak że chciał już tylko wiedzieć gdzie i 
      kiedy będzie mógł się przespać, a poza tym, co to za bagno? Dlaczego 
      pozwolił Hernandezowi wpakować się w coś takiego? Później lunął deszcz, 
      wiatr przybrał na sile i tubylcy gorączkowo rzucili się do swoich domostw, 
      pozostawiając Rydella skulonego między dwoma staromodnymi, japońskimi 
      automatami do sprzedaży. Zadaszenie, jeśli można je tak nazwać, było na 
      tyle porowate, żeby przepuszczać mnóstwo wody, ale dostatecznie duże i 
      toporne, by dawać osłonę od wiatru. Wszystko trzeszczało, skrzypiało i 
      jakby pojękiwało. Ponadto zaczęły gasnąć światła. Zobaczył snop białych 
      iskier i z napowietrznej plątaniny drutów spadł jakiś przewód. Ktoś 
      wrzasnął, ale wiatr porwał słowa i Rydell nie zrozumiał krzyczącego. 
      Spojrzał pod nogi i ujrzał wodę zbierającą się wokół jego butów. 
      Niedobrze, pomyślał: kałuże, mokre buty, prąd zmienny. Obok jednego z 
      automatów znajdował się stragan warzywny, pozbijany z kawałków wyłowionego 
      drewna niczym dziecięcy fort. Jednak było tam coś w rodzaju półki, pół 
      metra nad ziemią, wyglądającej na suchą. Rydell skulił się na niej, 
      trzymając nogi nad wodą. Śmierdziało przejrzałymi mandarynkami, ale było 
      prawie sucho, a automat do sprzedaży dość dobrze osłaniał przed wiatrem. 
      Zapiął kurtkę najwyżej jak mógł, wepchnął pięści w kieszenie i pomyślał o 
      gorącej kąpieli i ciepłym łóżku. Pomyślał o swoim futonie z Futon Mouth, 
      zostawionym w Mar Vista, na wspomnienie którego dosłownie zatęsknił za 
      domem. Jezu, pomyślał, zaraz zacznie mi brakować tych nalepianych 
      kwiatków. Jakiś brezentowy daszek pękł, gdy jego drewniane wsporniki 
      połamały się jak zapałki, wylewając ze dwadzieścia galonów deszczówki. I 
      właśnie wtedy zobaczył ją, Chevette Washington, zupełnie wyraźnie. 
      Dokładnie tak, jak sobie wymarzył. Niecałe sześć metrów dalej. Po prostu 
      stała tam. 

      Rydell miał kiedyś dziewczynę na Florydzie, kiedy jego ojciec 
      przeprowadził się tam i zachorował. Nazywała się Claudia Marsalis i była z 
      Bostonu, a jej matka stawiała samochód na tym samym parkingu co ojciec 
      Rydella, tuż nad Tampa Bay. Rydell był na pierwszym roku akademii, ale 
      czasem dostawał przepustki, a jego ojciec wiedział, jak tanio kupić bilety 
      lotnicze. Rydell przyjeżdżał do ojca na przepustki i czasem wieczorem 
      jeździł z Claudią Marsalis lincolnem rocznik '94, który według Claudii był 
      wiśniowy, kiedy go sprowadzili, ale już zaczęła dobierać się do niego sól. 
      Widocznie w Bostonie jeździła nim tylko w lecie, żeby nie strawiły go 
      chemikalia. Miał te niebiesko-białe tablice z napisem DZIEDZICTWO MASS., 
      ponieważ został uznany za okaz kolekcjonerski. Tabliczki były staromodne, 
      tłoczone w metalu i nie rozświetlały się od środka. Jazda w tej części 
      Tampa była trochę niebezpieczna, bo każdy znak drogowy traktowano jako 
      tarczę strzelniczą albo obiekt, na którym nocą demonstruje się rozrzut 
      dubeltówki. A wokół było mnóstwo broni do wypróbowania; po kilka na 
      wystawie każdego kiosku i sklepiku, a zazwyczaj także parę dużych psów. 
      Ciaudia kpiła z tego powodu z Rydella, śmiejąc się z tych chłopaków w 
      zawadiacko okręconych czapeczkach, jeżdżących wokół z bronią i psami. 
      Rydell mówił jej, że nie ma z tym nic wspólnego, że jest z Knoxville, a 
      tam ludzie nie trzymają dubeltówek na widoku. I nie strzelają do znaków 
      drogowych, przynajmniej jeśli zdoła temu zapobiec policja. Jednak Claudia 
      była jedną z tych osób, które uważały, że wszędzie na południe od D.C. 
      jest tak samo, a może tylko udawała, przekomarzając się z nim. Jednak w 
      nocy pachniało solą, magnolią i bagnem, a oni jeździli lincolnem z 
      opuszczonymi szybami i słuchali radia. Kiedy zapadał mrok patrzyło się na 
      światła statków i wielkie transportowce, przemykające z pomrukiem obok jak 
      najwolniejsze z UFO. Czasem kochali się na tylnym siedzeniu, ale Claudia 
      twierdziła, że na Florydzie człowiek za bardzo się przy tym poci i Rydell 
      przyznawał jej rację. Po prostu byli tam we dwoje, sami, i nie mieli nic 
      innego do roboty. 

      Pewnej nocy słuchali stacji nadającej z Georgii country i puścili Ja i 
      Jezus skopiemy ci twoją pogańską dupę, ten hardszelowy kawałek Pentecostal 
      Metalu o aborcji, ajatollanach i całej reszcie. Claudia nigdy wcześniej go 
      nie słyszała i prawie posikała się ze śmiechu. Nie mogła uwierzyć własnym 
      uszom. Kiedy uspokoiła się i otarła łzy z oczu, zapytała Rydella, dlaczego 
      właściwie chce zostać policjantem? Poczuł się trochę niezręcznie, bo to 
      było tak, jakby uważała jego naukę w akademii za śmieszną i tak zabawną 
      jak ta głupia piosenka. Jednak także dlatego, że rzadko się nad tym 
      zastanawiał. Prawdę mówiąc, zapewne głównie dlatego, że razem z ojcem 
      zawsze oglądali "Gliniarzy w opałach", ponieważ ten program naprawdę uczył 
      szacunku do tej pracy. Widziało się, z jakimi problemami muszą borykać się 
      policjanci. Nie tylko z uzbrojonymi po zęby i naćpanymi zakapiorami, ale 
      także z prawnikami bandziorów, cholernymi sądami i wszystkim. Jednak gdyby 
      wyjaśnił jej, że to z powodu programu telewizyjnego, wyśmiałaby go. Tak 
      więc zastanowił się chwilę i powiedział jej, że wybrał ten zawód, ponieważ 
      chciałby pomagać ludziom, którzy mają kłopoty. Kiedy to usłyszała, tylko 
      popatrzyła na niego. 

      - Berry - powiedziała - ty naprawdę tak myślisz, prawda? 

      - Jasne - rzekł - tak sądzę. 

      - Przecież, kiedy jesteś gliniarzem, ludzie okłamują cię. Uważają cię za 
      wroga. Chcą z tobą rozmawiać tylko wtedy, kiedy mają kłopoty. 

      Kierując, zerknął na nią kątem oka. 

      - A ty skąd tyle o tym wiesz? 

      - Ponieważ mój ojciec jest policjantem - odparła, kończąc rozmowę i nigdy 
      nie wróciła do tego tematu. 

      Jednak on myślał o tym, jeżdżąc Gunheadem dla IntenSecure, ponieważ wtedy 
      prawie był gliniarzem, chociaż niezupełnie. Ludzi, którym miałeś pomagać, 
      nie obchodziłeś do tego stopnia, że nawet nie usiłowali cię okłamywać, 
      głównie dlatego, że to oni płacili rachunek. 

      I oto był tu, na tym moście, gramoląc się spod straganu, żeby śledzić tę 
      dziewczynę, którą Warbaby i Freddie - a Rydell zaczynał dochodzić do 
      wniosku, że temu ostatniemu za cholerę nie można wierzyć - obwiniali o 
      zarżnięcie tego Niemca, czy kimkolwiek on był, w hotelu. A także o 
      kradzież tych okularów, które Rydell miał odzyskać - takich samych jak te, 
      które miał Warbaby. Tylko jeśli ukradła je przedtem, to po co później 
      zabijała tego faceta? Jednak najważniejszym pytaniem było, co to miało 
      wspólnego z nim i z tym, że tyle razy oglądał z ojcem "Gliniarzy w 
      opałach"? Domyślał się, że po prostu, tak jak każdy człowiek na jego 
      miejscu, usiłował zarobić na życie. Strugi deszczu opadały pod różnymi 
      kątami z tego ludzkiego mrowiska na górze, rozpryskując się na jezdni. 
      Gdzieś na moście dostrzegł różowy błysk jak błyskawicy. Wydało mu się, że 
      odrzuciła coś w bok, ale gdyby zatrzymał się, by to sprawdzić, mógłby ją 
      zgubić. Dziewczyna zaczęła iść, omijając wodospady deszczówki. W akademii 
      uczono tylko podstaw techniki śledzenia, chyba że ktoś wyglądał na dobry 
      materiał na detektywa i został przeniesiony na kurs dla zaawansowanych. 
      Jednak Rydell i tak kupił sobie podręcznik. Rzecz w tym, że dzięki niemu 
      doskonale wiedział, że potrzebuje co najmniej jednego partnera, przy 
      założeniu, że macie łączność radiową i trochę zajętych swoimi sprawami 
      obywateli, wśród których możecie się ukryć. Robiąc to w taki sposób jak 
      teraz, mógł mieć jedynie nadzieję, że jej nie zgubi. Poznał ją po tej 
      zwariowanej fryzurze, tym kucyku sterczącym na czubku głowy jak u tych 
      grubych japońskich zapaśników. Jednak ona nie była gruba. Jej nogi, 
      wystające spod wielkiej motocyklowej kurtki, która mogła przez kilka lat 
      wisieć w stodole, wyglądały tak, jakby często ich używała. Zakrywał je 
      jakiś ciasno opięty, lśniący czarny materiał, podobny do mikroporowych 
      strojów z "Tylko mi dmuchaj" Kevina, wpuszczony do czarnych butów z 
      wysokimi cholewami. Patrząc na nią i usiłując pozostać w ukryciu, na 
      wypadek gdyby się obejrzała, stanął pod jednym z wodospadów. Pociekło mu 
      prosto za kołnierz. W tym momencie usłyszał, jak ktoś woła do niej "To ty, 
      Chev?" i przyklęknął w kałuży, za stertą rozbiórkowego drewna - desek 
      pokrytych namokniętym tynkiem. Identyfikacja potwierdzona. 

      Wodospad za jego plecami robił zbyt wiele hałasu, żeby usłyszeć o czym 
      mówili, ale widział ich dobrze: młody chłopak w czarnej skórzanej kurtce, 
      dużo nowszej niż ta, w której ona chodziła, a ponadto jeszcze ktoś w czymś 
      czarnym z kapturem na głowie. Siedzieli na chłodziarce czy czymś takim i 
      chłopak w skórze palił papierosa. Miał włosy sterczące jak koguci 
      grzebień; niezła sztuczka w tym deszczu. Papieros poleciał łukiem i zgasł 
      w kałuży, a chłopak zeskoczył z chłodziarki i coś mówił do dziewczyny. Ten 
      w czarnym kapturze też zszedł, poruszając się jak pająk. Rydell 
      stwierdził, że ma na sobie bluzę z rękawami za długimi o dobre parę 
      centymetrów. Przypominał bohatera z jakiegoś oglądanego kiedyś przez 
      Rydella starego filmu, w którym cienie oddzielały się od ludzi, więc 
      trzeba było je łapać i przyszywać. Pewnie Sublett potrafiłby podać tytuł. 
      Starał się bezszelestnie klęczeć w tej kałuży, a potem oni ruszyli, biorąc 
      ją między siebie i cień ostrożnie obejrzał się za siebie. Rydellowi 
      mignęła blada twarz i para czujnych, twardych oczu. Policzył: raz, dwa, 
      trzy. Potem wstał i poszedł za nimi. 

      Nie potrafił powiedzieć, jak daleko odeszli, zanim nagle zniknęli mu z 
      oczu. Otarł deszcz z oczu i chwilę wytężał wzrok, a potem dostrzegł, że 
      zeszli po schodach prowadzących w dół - pierwszych, jakie widział na tym 
      dolnym poziomie. Podchodząc bliżej, usłyszał dźwięki muzyki i zobaczył tę 
      niebieskawą poświatę. Okazało się, że biła od niewielkiego neonu 
      głoszącego niebieskimi, dużymi literami: DYSYDENCI. Stal tam przez chwilę, 
      słysząc, jak woda syczy na transformatorach neonu, a potem zszedł po 
      schodach. Były z dykty oklejonej tym szorstkim tworzywem 
      przeciwpoślizgowym, ale i tak o mało nie upadł. Zanim przebył połowę drogi 
      na dół, zrozumiał już, że to bar, ponieważ wyczuł zapach piwa i kilku 
      rodzajów dymu. W środku było ciepło. Poczuł, jakby wszedł do łaźni 
      parowej. I tłoczno. Ktoś rzucił mu ręcznik. Ten był zupełnie mokry i 
      uderzył go w pierś jak pocisk, ale Rydell złapał go, otarł sobie głowę i 
      twarz, po czym odrzucił z powrotem. Ktoś inny - kobieta, sądząc po głosie 
      - roześmiał się. Podszedł do baru i znalazł na skraju wolne miejsce. Z 
      przemoczonych kieszeni wygrzebał dwie piątki i rzucił je na kontuar. 

      - Piwo - powiedział i nie podniósł głowy, gdy ktoś postawił je przed nim i 
      zgarnął monety. To było jedno z tych warzonych w Ameryce, japońskich piw, 
      których nie piją ludzie w takich miejscach jak Tampa. Zamknął oczy i 
      jednym haustem wypił prawie połowę. Kiedy otworzył oczy i odstawił 
      butelkę, ktoś obok zapytał: 

      - Podłączenie? 

      Spojrzał i zobaczył niewyraźnego typa w różowych okularkach, z różowymi 
      usteczkami, rzednącymi blond włosami zaczesanymi do tyłu i błyszczącymi od 
      czegoś więcej niż tylko od wilgoci w pomieszczeniu. 

      - Co takiego? 

      - Powiedziałem "podłączenie". 

      - Słyszałem. 

      - I co? Potrzebujesz? 

      - Słuchaj no - powiedział Rydell - w tej chwili mam ochotę tylko na piwo, 
      rozumiesz? 

      - Twój telefon - powiedział różowousty. - Albo faks. Gwarantowane 
      jednomiesięczne podłączenie. Trzydzieści dni, a następny miesiąc za darmo. 
      Nieograniczona liczba rozmów miejscowych i międzymiastowych. Potrzebne 
      międzynarodowe, masz je jak w banku. Podstawowa usługa za jedyne trzy 
      setki. 

      Wszystko to wypowiedział głosem przypominającym Rydellowi dźwięki wydawane 
      przez czip głosowy w najtańszych dziecięcych zabawkach. 

      - Poczekaj - rzekł Rydell. 

      Facet zamrugał kilkakrotnie za swymi różowymi szkłami. 

      - Mówisz o przeróbce telefonu komórkowego, tak? Żeby nie płacić firmie 
      telekomunikacyjnej? - Mężczyzna tylko wytrzeszczył oczy. - No cóż, dzięki 
      - powiedział szybko Rydell. - Doceniam dobre chęci, ale nie noszę przy 
      sobie telefonu. W przeciwnym razie chętnie skorzystałbym. 

      Facet wciąż się na niego gapił. 

      - Wydawało mi się, że już pana gdzieś widziałem... - Z powątpiewaniem. 

      - Nie - rzekł Rydell. - Jestem z Knoxville. Schowałem się tu przed 
      deszczem. 

      Uznał, że już czas zaryzykować i rozejrzeć się wokół, ponieważ lustro nad 
      barem było zaparowane i pokryte ściekającymi kroplami. 

      Odwrócił się i zobaczył Japonkę, tę którą widział na wzgórzach Hollywood, 
      kiedy jeździł z Sublettem. Stała na małej scenie, naga, z długimi 
      falistymi włosami opadającymi do pasa. Rydell usłyszał swoje chrząknięcie. 


      - Hej - mówił facet. - Słuchaj... - Rydell odruchowo otrząsnął się jak 
      mokry pies, ale kobieta nie zniknęła. - Hej. Dam ci kredyt - ciągnął 
      monotonny głos. - Masz problemy? Może chcesz wiedzieć, co na ciebie mają? 
      Albo na kogokolwiek; dostajesz numer... 

      - Zaczekaj - powiedział Rydell. - Co to za kobieta? - Różowe szkła 
      błysnęły. - Kim ona jest? 

      - To hologram - powiedział różowousty zupełnie innym tonem i odszedł. 

      - Do licha - powiedział barman za plecami Rydella. - Właśnie ustanowił pan 
      rekord w szybkości spławiania Gównianego Eda. Zasłużyłeś na piwo, 
      człowieku. - Barman był czarnym facetem z miedzianymi koralikami we 
      włosach. Uśmiechał się do Rydella. - Nazywamy go Gównianym Edem, ponieważ 
      tyle jest wart. Podłączy ci telefon do jakiegoś pudełka bez baterii, 
      naciśnie kilka guzików, wciśnie ci kit i wyłudzi forsę. To cały Eddie. 

      Otworzył butelkę i postawił ją obok pierwszej. Rydell spojrzał na Japonkę. 
      Nie poruszyła się. 

      - Schowałem się przed deszczem - powtórzył, bo nic innego nie przyszło mu 
      do głowy. 

      - Dobrze pan zrobił - rzekł barman. 

      - Ta kobieta... 

      - To tancerka Josie - odparł barman. - Niech pan patrzy. Zaraz każe jej 
      tańczyć, niech tylko zagrają piosenkę, która jej się spodoba. 

      - Josie? 

      Barman pokazał coś palcem. Rydell spojrzał we wskazanym kierunku. Ujrzał 
      bardzo grubą kobietę na wózku inwalidzkim, o włosach barwy i struktury 
      stalowych wiórów. Ubrana była w nowiutki dżinsowy kombinezon oraz biały 
      podkoszulek XXL, a dłonie schowała w czymś, co leżało na jej podołkujak 
      gładka, czarna, plastikowa mufka. Miała zamknięte oczy i twarz bez wyrazu. 
      Rydell zastanawiał się, czy nie zasnęła. 

      - Hologram? 

      Japonka nawet nie drgnęła. Rydell przypomniał sobie, co widział tamtej 
      nocy. Różki lub korona, srebrne. Włosy łonowe wygolone w kształcie 
      wykrzyknika. Ta nie miała ani jednego, ani drugiego, ale to była ona. Na 
      pewno. 

      - Josie zawsze wyświetla hologramy - powiedział barman, jakby mówił o 
      czymś, na co nie ma rady. 

      - Z tego co ma na kolanach? 

      - To tylko interfejs - odparł barman. - Projektory są tam. - Wskazał. - 
      Nad tym znakiem NEC. 

      Rydell dostrzegł jakieś małe czarne urządzenie przyczepione nad niebieskim 
      neonem. Wyglądało jak stara kamera, z tych optycznych. Nie wiedział, czy 
      NEC to nazwa piwa czy czegoś innego. Cała ściana była pokryta tymi 
      znakami, najróżniejszymi, a po namyśle doszedł do wniosku, że to znaki 
      firmowe różnych firm elektronicznych. Spojrzał na urządzenie, na grubą 
      kobietę w fotelu i poczuł smutek. A także złość. Jakby coś utracił. 

      - Nie tego się spodziewałem - mruknął do siebie. 

      - Ona każdego zmyli - powiedział barman. 

      Rydell pomyślał o kimś, kto siedział przy tamtej drodze. Czekając na 
      samochody. Tak jak on z kolegami krył się kiedyś w krzakach przy Jefferson 
      Street i wrzucał puszki pod koła przejeżdżających pojazdów. Dźwięk 
      przypominał odgłos spadającej felgi. Kierowcy wysiadali, oglądali koła i 
      potrząsali głowami. A więc to, co widział, było tylko odmianą takiej 
      zabawy, tylko przy użyciu bardziej kosztownej zabawki. 

      - Cholera - powiedział i zaczął rozglądać się za Chevette Washington. 
      Przestał już wyczuwać zapach piwa, dymu, a także mokrych włosów, ubrań i 
      ciał. Była tam, ona i jej dwaj znajomi, skuleni przy okrągłym stoliczku w 
      rogu. Kaptur bluzy opadł, ukazując Rydellowi bladą, zarośniętą twarz z 
      nietoperzem czy ptakiem wytatuowanym w miejscu, gdzie zakryłyby go 
      odrastające włosy. Był to jeden z tych tatuaży, jakie wykonuje się 
      ręcznie, nie sterowanym komputerowo urządzeniem. Łysy miał zawziętą, chudą 
      twarz i milczał. Chevette Washington mówiła coś do tego drugiego i nie 
      wyglądała na szczęśliwą. 

      Wtem muzyka zmieniła się, zabrzmiały bębny, miliony bębnów dudniących 
      jakby za murami i nadleciały fale szumu, głośniejszego, cichnącego, znów 
      wznoszącego się, oraz głosy kobiet jak świergot ptaków, nienaturalne, 
      narastające dopplerowsko wycie syren na autostradzie, a to brzmienie, 
      kiedy dobrze się w nie wsłuchało, było urywanymi dźwiękami, które wcale 
      nie przypominało bicia bębnów. 

      Japonka - ten hologram, przypomniał sobie Rydell - uniosła ramiona i 
      zaczęła tańczyć, zataczając niewielkie kręgi, nie w rytmie bębnów, lecz 
      napływających i cichnących fal, a kiedy Rydell spojrzał na grubą kobietę, 
      zobaczył, że miała otwarte oczy i poruszała rękami w plastikowej mufce. 
      Nikt inny w barze nie zwracał na to uwagi, tylko Rydell i kobieta na 
      fotelu inwalidzkim. Oparł się o bar, obserwując tańczący hologram i 
      zastanawiając się, co robić dalej. 

      Lista zakupów Warbaby'ego przedstawiała się następująco: najlepiej gdyby 
      zgarnął dziewczynę i okulary, na drugim miejscu same okulary, a na trzecim 
      samą dziewczynę - i co najmniej ją. 

      Przebrzmiały ostatnie dźwięki muzyki i hologram przestał tańczyć. Przy 
      kilku stolikach rozległy się pijackie owacje, a Josie skinęła głową, jakby 
      za nie dziękując. Najstraszniejsze jest to, pomyślał Rydell, że ta Josie, 
      przykuta do fotela, po prostu nie potrafi dobrze poruszać tym hologramem. 
      Przypominała mu tego ślepca w Knoxville, który całymi dniami przesiadywał 
      w parku, brzdąkając na starej gitarze "National". Siedział tam, ślepy, 
      miał tę gitarę i ni cholery nie umiał na niej grać. Chyba nigdy się nie 
      nauczył. To wydawało się niesprawiedliwe. 

      Teraz kilka osób zwolniło stolik opodal tego, przy którym siedziała 
      Chevette Washington. Rydell szybko usiadł tam, zabierając piwo otrzymane w 
      nagrodę za szybkie spławienie Gównianego Eda. Nie był jeszcze dostatecznie 
      blisko, żeby usłyszeć, o czym mówią, ale mógł spróbować. Usiłował wpaść na 
      jakiś pomysł nawiązania rozmowy, ale wydawało się to zupełnie 
      beznadziejne. Nie chodziło o to, że wyróżniał się z tłumu, ponieważ miał 
      wrażenie, że większość gości po prostu przypadkowo schroniła się tu przed 
      deszczem tak jak on. Po prostu nie miał pojęcia, co to za miejsce. Nie 
      wiedział, co kryje się pod nazwą "Dysydenci"; a pewnie niewiele by mu to 
      pomogło. Ponadto, o czymkolwiek dyskutowali Chevette Washington i jej 
      facet, rozmowa wyraźnie stawała się coraz bardziej ożywiona. 

      Jej fagas, pomyślał Rydell. Mowa jej ciała zdawała się świadczyć, że to 
      były facet, tak samo jak wysiłek, z jakim chłopak starał się udawać, że 
      nic go to nie obchodzi, sugerował byłą... 

      Te rozważania gwałtownie urwały się, gdy gwar rozmów ucichł i podniósłszy 
      głowę znad piwa, Rydell zobaczył porucznika Orlovsky'ego, wampirowatego 
      gliniarza z Wydziału Zabójstw SFPD, wchodzącego do środka w tym londyńskim 
      prochowcu, wsadzonym na głowę kapeluszu, wyglądającym na zrobiony z 
      cielistego plastiku i tych okropnych okularkach. Orlovsky stanął w progu, 
      strumyczki deszczu ściekały mu z ciemnego od wilgoci płaszcza, gromadząc 
      się wokół czarnych kamaszy, gdy jedną ręką rozpinał prochowiec. Wciąż miał 
      pod spodem tę czarną kuloodporną kamizelkę i teraz położył dłoń na 
      gładkiej, oliwkowoszarej kolbie superautomatycznego H&K. Rydell próbował 
      dojrzeć odznakę na nylonowej lince, ale nie zdołał. Wszyscy w barze 
      patrzyli na Orlovsky'ego. Ten rozejrzał się po pomieszczeniu nad szkłami 
      okularów, nie spiesząc się, obdarzając każdego porcją policyjnego 
      spojrzenia. Muzyka, jakieś upiornie łomoczące techno, które brzmiało jak 
      bomby wybuchające w komorze dźwiękowej, nadawała tej scenie zupełnie inny 
      sens. 

      Rydell zauważył, że siedząca na fotelu inwalidzkim Josie z dziwnym wyrazem 
      twarzy spogląda na Rosjanina. Dostrzegłszy siedzącą w kącie Chevette 
      Washington, Orlovsky ruszył w kierunku jej stolika, nadal bez pośpiechu, 
      uważnie rozglądając się na boki. Wciąż trzymał dłoń na rękojeści broni. 
      Rydell miał wrażenie, że Rosjanin zamierza od razu zastrzelić dziewczynę. 
      Na to wyglądało, tylko jaki gliniarz zrobiłby coś takiego? Orlovsky stanął 
      przed ich stolikiem, we właściwej odległości, za daleko by mogli go dopaść 
      i wystarczająco blisko, żeby nie chybić. Rydell z zadowoleniem zobaczył, 
      że chłoptaś o mało nie zesrał się ze strachu. Łysy wyglądał jak odlany z 
      plastiku, nieruchomy, z rękami na stole. Między jego dłońmi Rydell 
      zobaczył kieszonkowy telefon. Orlovsky przeszył dziewczynę policyjnym 
      spojrzeniem pełnej mocy, z twarzą pobrużdżoną, szarą w kiepskim świetle, 
      posępną. Nieznacznie poprawił rondo plastikowego kapelusza, tylko 
      odrobinę, po czym powiedział: 

      - Wstań. 

      Rydell spojrzał na nią i zobaczył, że drży. Nie miała wątpliwości, że 
      Rosjanin ma na myśli ją, a nie jej przyjaciół. Chłoptaś wyglądał tak, 
      jakby w każdej chwili miał zemdleć, a łysy udawał posąg. Chevette 
      Washington wstała, drżąc, wywracając koślawy taborecik, na którym 
      siedziała. 

      - Wychodź. 

      Ruch kapelusza wskazał na schody. Owłosiony grzbiet dłoni Orlovsky'ego 
      spoczywającej na rękojeści H&K. Rydell usłyszał cichy trzask swoich kolan. 
      Pochylił się, ściskając krawędź stołu. Poczuł przylepione pod spodem, 
      wyschnięte kawałki gumy. 

      Zgasły światła. 

      Znacznie później, próbując wyjaśnić Sublettowi, co zaszło, gdy Josie 
      zaatakowała Orlovsky'ego swoim hologramem, Rydell powiedział, że wyglądało 
      to tak, jak efekty specjalne w końcówce Poszukiwaczy zaginionej arki, 
      kiedy anioły, czy cokolwiek to było, wyleciały z kufra i zaatakowały 
      nazistów. 

      Jednak dla Rydella wszystko zdarzyło się jednocześnie. Kiedy zgasły 
      światła, to wszystkie naraz, nawet te neony na ścianie, a on odepchnął 
      stolik na bok, zupełnie o tym nie myśląc, i rzucił się tam, gdzie stała 
      dziewczyna. Ta kula światła wystrzeliła i rozszerzyła się z tego miejsca 
      na ścianie, gdzie zapewne znajdowała się górna krawędź neonu NEC. Miała 
      barwę skóry hologramu, jakby miodu i kości słoniowej, marmuru przetykanego 
      czernią jej włosów i oczu, jak obraz z satelitarnej stacji meteo. Otoczyła 
      Rosjanina metrową kulą wokół głowy i ramion, po czym zaczęła wirować, 
      ukazując jej oczy i usta, otwarte w niemym krzyku, migoczące, powiększone. 
      Przez ułamek sekundy każde oko wydawało się większe od samej kuli, a białe 
      zęby miały długość męskiej ręki. Zaskoczyła Orlovsky'ego, powstrzymując go 
      przez ułamek sekundy przed wyjęciem broni. Jednak jej nikły blask 
      wystarczył, by Rydell miał pewność, że złapał dziewczynę, a nie 
      chłoptasia. Po prostu podniósł ją, zapominając o wszystkim, co 
      kiedykolwiek uczono go o chwytaniu i zatrzymywaniu, po czym pobiegł ile 
      sił w nogach po schodach. 

      Orlovsky wrzasnął coś, chyba po rosyjsku. 

      Wuj Rydella, ten który służył w wojsku w Afryce, zwykł mówić, kiedy 
      podobał mu się sposób, w jaki kobieta idąc, kręciła pupą, że wygląda jak 
      dwa małe rysie w worku kłusownika. To określenie przyszło Rydellowi do 
      głowy, gdy biegł po schodach, trzymając w objęciach Chevette Washington 
      jak worek kartofli. Jednak nie miało to nic wspólnego z seksem. Miał 
      szczęście, że nie podbiła mu oka i nie złamała żadnego żebra. 




      22
      Ble-ble-ble


      Ktokolwiek ją złapał, usiłowała dołożyć mu, kopiąc i tłukąc pięściami, 
      kiedy niósł ją po schodach. Jednak trzymał ją w wyciągniętych rękach, tak 
      że o mało na nią nie upadł. W następnej chwili wylądowała na pomoście, w 
      słabym świetle patrząc na wymierzony w nią plastikowy pistolet maszynowy, 
      wyglądający jak dziecinna zabawka, w rękach kolejnego faceta w takim 
      brzydkim długim płaszczu; ten nie miał kapelusza i mokre włosy oblepiały 
      mu czaszkę wokół twarzy o zbyt naciągniętej skórze. 

      - Puść ją, pierdolcu - powiedział ten z bronią. Miał akcent ze starych 
      filmów o potworach. Ledwie utrzymała się na nogach, gdy facet, który ją 
      niósł, rozluźnił chwyt. 

      - Chcesz spóbować czy co, pierdolcu? - powiedział ten z bronią. 

      - War... - zaczął ten, który ją niósł, a potem zgiął się, kaszląc - 
      ...baby - dokończył, prostując się, a potem skrzywił się, rozmasowując 
      żebra i patrząc na nią. - Jezusie, ale masz wykop. 

      Mówił z amerykańskim akcentem, ale nie z zachodniego wybrzeża. Miał na 
      sobie tanią nylonową kurtkę z naderwanym rękawem, z rozdarcia sterczały 
      białe kłaczki. 

      - Spróbuj się ruszyć... - Plastikowy pistolet mierzył prosto w jego twarz. 


      - War-baby, War-baby - powtórzył facet, a przynajmniej tak to brzmiało. - 
      War-baby przysłał mnie tu po nią. Zaparkował tam z tyłu, za zaporami 
      przeciwczołgowymi i czeka, aż ją przyprowadzę. 

      - Arkady... - To ten w plastikowym kapeluszu, wchodzący po schodach za 
      plecami mężczyzny, który ją złapał. Miał na nosie noktowizor z tą zabawnie 
      wyglądającą rurą, sterczącą spod ronda kapelusza. Trzymał coś, co 
      wyglądało jak miniaturowa puszka aerozolu. Powiedział kilka słów w obcym 
      języku. Po rosyjsku? Zrobił gest ręką, w której trzymał puszkę, wskazując 
      za siebie. 

      - Używając gazu pieprzowego na takiej niewielkiej przestrzeni - powiedział 
      facet, który ją niósł - można zrobić komuś krzywdę i nabawić się poważnych 
      kłopotów z zatokami. 

      Ten ze zbyt spiętą twarzą spojrzał na niego jąkną coś, co wypełzo spod 
      kamienia. 

      - Kierowca, tak? - powiedział, pokazując temu w kapeluszu, żeby opuścił 
      broń. 

      - Byliśmy na kawie. No, wy piliście herbatę. Svobodov, tak? 

      Chevette zauważyła, że ten ze ściągniętą twarzą obrzucił ją szybkim 
      spojrzeniem, jakby nie podobało mu się to, że usłyszała jego nazwisko. 
      Chciała powiedzieć mu, że brzmiało niewyraźnie i usłyszała tylko 
      ble-ble-ble, więc nie może go zapamiętać, no nie? 

      - Dlaczego ją złapałeś? - zapytał ten ze spiętą twarzą, Ble-ble-ble. 

      - Mogła uciec w ciemnościach, no nie? Nie wiedziałem, że twój partner ma 
      noktowizor. Ponadto przysłali mnie tu po nią. Nie wspominali o was. Prawdę 
      mówiąc, mówili, że was tu nie będzie. 

      Ten w kapeluszu stanął teraz za nią i mocno chwycił ją za ramię. 

      - Puszczaj...! 

      - Hej - powiedział ten, który ją złapał, jakby chciał ją uspokoić. - To 
      policjanci. Wydział Zabójstw SFPD, tak? 

      Ble-ble-ble gwizdnął cicho. 

      - Pierdolec. 

      - Gliny? 

      - Jasne. 

      To wywołało zniecierpliwione prychnięcie Ble-ble-ble. 

      - Arkady, musimy ruszać. Te śmierdziele obserwują nas z dołu... 

      Ten w kapeluszu ściągnął noktowizor i kręcił się nerwowo, jakby chciał 
      sikać. 

      - Słuchajcie - powiedziała - ktoś zabił Sammy'ego. Jeżeli jesteście 
      glinami, to słuchajcie! Ktoś zabił Sammy'ego Sala! 

      - Kim jest Sammy? - spytał ten w rozdartej kurtce. 

      - Pracuję z nim! Dla Allied. Sammy DuPree. Został zastrzelony. 

      - Kto go zastrzelił? 

      - Stul dziób, Rydell. Stu. Dzióp. 

      - Ona przekazuje nam informację dotyczącą zabójstwa, a ty każesz mi się 
      zamknąć? 

      - Tak, mówię ci, żebyś się zamknął. War-baby ci wszystko wyjaśni. 

      I wykręcił jej rękę, zmuszając, żeby z nimi poszła. 




      23
      Wziął i zrobił


      Svobodov uparł się, żeby przykuć go do Chevette Washington. To były 
      kajdanki Beretta, takie same jak te, które nosił podczas patroli w 
      Knoxville. Svobodov powiedział, że on i Orlovsky muszą mieć wolne ręce, w 
      razie gdyby ludzie z mostu zorientowali się, że zabierają stąd dziewczynę. 
      Jednak skoro ją zgarnęli, to czemu nie poinformowali o przysługujących jej 
      prawach, a nawet nie powiedzieli, że jest aresztowana? Rydell już 
      postanowił, że jeśli sprawa znajdzie się w sądzie i wezwą go na świadka, 
      nie będzie ich krył i zeznawał, że słyszał, jak odczytali jej pieprzone 
      prawa. Z tego, co widział, ci Rosjanie byli napalonymi kowbojami, o 
      cechach dokładnie takich, jakie instruktorzy akademii zwalczali u 
      przyszłych policjantów. W pewien sposób reprezentowali wizerunek 
      policjanta utrwalony w świadomości wielu ludzi, co - jak wyjaśniał jeden z 
      wykładowców - jest obiegowym mitem. Podobnie jak to, co nazywano syndromem 
      ojca Mulcahy'ego w przypadku zakładników. Kiedy kogoś porwano, a gliny 
      muszą zdecydować, co robić. Wszyscy widzieli ten film o ojcu Mulcahym, 
      więc rozumują tak: ściągnę księdza, wezwę rodziców faceta, odłożę broń i 
      pójdę z nim negocjować. A potem idą tam i dają odstrzelić sobie dupsko. 
      Ponieważ zapominają o rzeczywistości i myślą, że wszystko jest jak w 
      filmie. To może działać również w drugą stronę i stopniowo zaczynasz 
      postępować tak jak policjanci w telewizji i w kinie. Ostrzegano ich przed 
      tym. Jednak Svobodov i Orlovsky, ludzie przybyli z innych krajów, może 
      silniej reagują na świat filmu. Popatrzcie na przykład, jak się ubierają. 

      Człowieku, przyda ci się prysznic. Gorący prysznic. Będzie stał pod nim 
      tak długo jak się da, albo aż skończy się ciepła woda. Potem wyjdzie, 
      wytrze się ręcznikiem i włoży nowiuteńkie, zupełnie suche ciuchy, w tym 
      hotelu, w którym umieści go Warbaby. Zamówi do pokoju kilka kanapek oraz 
      wiadro z lodem i czterema, pięcioma długoszyimi butelkami tego 
      meksykańskiego piwa, które piją w LA. A potem siądzie z pilotem w ręku i 
      poogląda sobie telewizję. Może "Gliniarzy w opałach". Może nawet zadzwoni 
      do Subletta, pogada z nim, opowie mu o tej popieprzonej robocie w NoCal. 
      Sublett zawsze pracował na nocnej zmianie, ponieważ miał światłowstręt, 
      więc jeśli ma wolny wieczór, to będzie oglądał telewizję. 

      - Patrz, gdzie idziesz... - Szarpnęła go za przykutą rękę, tak że prawie 
      upadł. Przeszedłby po jednej stronie słupa, podczas gdy ona wybrała tę 
      drugą. 

      - Hej, przepraszam - powiedział. 

      Nie spojrzała na niego. Jednak nie wyglądała mu na osobę, która usiadłaby 
      facetowi na piersi i brzytwą wycięła mu drugi uśmiech. No, miała ten 
      ceramiczny nóż, który znalazł przy niej Svobodov, oraz kieszonkowy telefon 
      i te cholerne okulary, których wszyscy szukali. Wyglądały tak samo jak te 
      Warbaby'ego, tylko w futerale. Rosjanie byli z tego powodu naprawdę 
      uszczęśliwieni i teraz spoczywały bezpiecznie w wewnętrznej kieszeni 
      kuloodpornej kamizelki Svobodova. Ponadto coś mu mówiło, że dziewczyna nie 
      boi się w taki sposób, jak powinna. Nie wyczuwał tego strachu recydywisty, 
      który człowiek uczy się rozpoznawać już po trzech dniach roboty. To był 
      strach ofiary, chociaż już przyznała się Orlovsky'emu do kradzieży tych 
      okularów. Powiedziała, że zrobiła to poprzedniej nocy w hotelu. Jednak 
      żaden z Rosjan nie wspomniał o zabójstwie Blixa, czy jak tam nazywał się 
      ten zamordowany. Ani nawet o kradzieży. A ona doniosła, że zabito tego 
      Sammy'ego, kimkolwiek był. Może Sammy to ten Niemiec. Tymczasem Rosjanie 
      nie przejęli się tym, a nawet kazali mu stulić dziób i teraz ona wlokła 
      się w ciszy, tylko fukała na niego, gdy zasypiał na stojąco. 

      Teraz, kiedy burza minęła, to miejsce zaczęło budzić się do życia, ale 
      była Bóg wie która w nocy, więc niewielu ludzi wychodziło, żeby sprawdzić 
      uszkodzenia. Tu i ówdzie znowu zapalały się światła, kilka osób usuwało 
      wodę z pomostów i kramów, snuło się paru pijaczków i ten facet, który 
      wyglądał jak na pląsie, gadał do siebie jak najęty i szedł za nimi, aż 
      Svobodov wyjął H&K, obrócił się na pięcie i obiecał przerobić go na 
      pieprzone kocie mięso, jeśli natychmiast nie zabierze swojej zaćpanej dupy 
      do Oakland, co zrobił oczywiście, wytrzeszczając oczy, odprowadzany 
      śmiechem Rosjanina. Wyszli na lepiej oświetlone miejsce, mniej więcej tam, 
      gdzie Rydel! po raz pierwszy zobaczył Chevette Washington. Patrząc pod 
      nogi, zobaczył, że miała takie same czarne buty SWAT jak on. Lexanowe 
      podeszwy. 

      - Hej - powiedział - świetne buty. 

      Spojrzała na niego jak na wariata i zobaczył łzy płynące jej po twarzy. 
      Svobodov mocno wbił mu lufę H&K w policzek, tuż pod prawym uchem i 
      powiedział: 

      - Nie gadaj z nią, pierdolcu. 

      Rydel kątem oka spojrzał na niego, wzdłuż lufy. Zaczekał chwilę, aż mógł 
      bezpiecznie powiedzieć "dobrze". Potem już nie próbował nic do niej mówić, 
      nawet na nią nie patrzył. Od czasu do czasu ukradkiem spoglądał na 
      Svobodova. Kiedy zdejmą mu kajdanki, da po ryju temu skurwysynowi. Jednak 
      kiedy Rosjanin odsunął lufę pistoletu, Rydell zauważył kogoś za jego 
      plecami. Nie od razu, ale przypomniał go sobie później: wielkiego 
      niedźwiedziowatego długowłosego, mrugającego oczami spoza niewielkich 
      drzwi, które wydawały się mieć ledwie stopę szerokości. 




      W przeciwieństwie do wielu ludzi, Rydell nie miał żadnych uprzedzeń wobec 
      czarnych, emigrantów czy innych mniejszości. Prawdę mówiąc, między innymi 
      dlatego przyjęto go do akademii, mimo nie najlepszych wyników w szkole 
      średniej. Poddali go wszelkim możliwym testom i uznali, że nie jest 
      rasistą. I nie był, chociaż nie dlatego, że nad tym rozmyślał. Po prostu 
      nie rozumiał takiego nastawienia. Przecież w ten sposób człowiek ściągał 
      na siebie masę problemów, więc dlaczego miałby to robić? Nikt nie wróci 
      tam, gdzie mieszkał przedtem, a gdyby tak się stało, to podejrzewał, że 
      nie byłoby mongolskich szaszłyków i wszyscy słuchaliby Pentecostal Metal, 
      a w końcu prezydent była czarnoskóra. Jednak musiał przyznać, idąc z 
      Chevette Washington między blokami zapór przeciwczołgowych, machając 
      rękami w idiotycznym rytmie wymuszonym przez kajdanki, że w tym momencie 
      zaczyna mieć dość paru konkretnych czarnych i emigrantów. Melancholia 
      telewizyjnego księdza Warbaby'ego zaczęła go denerwować; Freddie był, 
      używając słów ojca Rydella, trzęsidupskim popaprańcem; a Svobodov i 
      Orlovsky to faceci, których jego wuj, ten wojskowy, nazywał zakutymi 
      łbami. 

      A z daleka już zobaczył Freddiego, opartego tyłkiem o przedni zderzak 
      patriota, kiwającego głową w rytm czegoś w słuchawkach, a teksty 
      najróżniejszych wiadomości płynęły po krawędziach jego butów ożywiane 
      czerwonymi światełkami LED. Na pewno przeczekał deszcz w samochodzie, 
      ponieważ jego koszula z nadrukiem w pistolety i luźne szorty nie były 
      nawet wilgotne. Obok stał Warbaby w tym długim pikowanym płaszczu, w 
      kapeluszu nasuniętym aż po okulary wirtualnego światła. Wyglądał jak 
      lodówka, gdyby ta mogła podpierać się kulą. 

      Ten szary, nie oznakowany czołg Rosjan, stojący tuż obok patriota, na 
      pancernych oponach, był częściowo okratowany, co z daleka oznajmiało 
      wszystkim zainteresowanym, że to samochód gliniarzy. I faktycznie 
      niektórzy zwracali uwagę, zauważył Rydell, bo tłum mieszkańców mostu 
      obserwował ich z różnych miejsc na betonowych półkach i koślawych 
      straganach. Małe dzieci, parę Meksykanek w siatkach na głowach, jakby 
      pracowały przy przetwarzaniu żywności, kilku groźnie wyglądających 
      młodzieńców w zabłoconych kombinezonach, opierających się na łopatach i 
      miotłach. Spoglądali z obojętnymi minami, jakie zwykle mają ludzie z 
      ciekawością obserwujący gliniarzy przy pracy. Gapił się też ktoś z 
      samochodu Rosjan, siedzący z wysoko podciągniętymi kolanami na przednim 
      fotelu. 

      Rosjanie przysunęli się bliżej Rydella i dziewczyny, prowadząc ich między 
      sobą. Rydell czuł, że zdają sobie sprawę z obecności tłumu. Nie powinni 
      byli zostawiać samochodu na widoku. Idący blisko Svobodov lekko 
      poskrzypywał - to ten pancerz, który Rydell zauważył już wcześniej, w tej 
      nędznej knajpie. Svobodov palił jednego ze swoich mariboro, wydmuchując 
      obłoki sinego dymu. Schował pistolet pod kamizelkę. Zmierzali prosto w 
      kierunku Warbaby'ego; Freddie promieniał szerokim uśmiechem, na widok 
      którego Rydell miał ochotę go kopnąć, ale Warbaby był smutny jak zawsze. 

      - Zdejmijcie mi tę pieprzoną obrączkę - powiedział Rydell do Warbaby'ego, 
      podnosząc dłoń razem z ręką Chevette Washington. Ludzie zobaczyli 
      kajdanki; rozległ się szmer, głosy. 

      Warbaby spojrzał na Svobodova. 

      - Masz je? 

      - Tu. - Rosjanin dotknął klapy prochowca. 

      Warbaby skinął głową, spojrzał na Chevette Washington, a potem na Rydella. 


      - To dobrze. - A do Orlovsky'ego: - Zdejmij kajdanki. 

      Orlovsky chwycił przegub Rydella i wsunął magneciak w szczelinę. 

      - Wsiadaj do samochodu - powiedział Warbaby do Rydella. 

      - Nie przeczytali jej praw - mruknął Rydell. 

      - Wsiadaj do wozu. Ty prowadzisz, pamiętasz? 

      - Czy ona jest aresztowana, panie Warbaby? 

      Freddie zachichotał. Chevette Washington podsunęła przegub Orlovsky'emu, 
      ale ten schował magneciak. 

      - Rydell - rzekł Warbaby - wsiądź teraz do samochodu. My już zrobiliśmy 
      swoje. 

      Drzwi szarego wozu otworzyły się po stronie pasażera. Wysiadł z niego 
      jakiś człowiek. Czarne kowbojskie buty i długi czarny płaszcz 
      przeciwdeszczowy. Jasne włosy, średniej długości oraz głębokie bruzdy 
      uśmiechu po obu stronach nosa, jakby ktoś je tam wyciął i blade oczy. 
      Uśmiechnął się, pokazując dwie trzecie dziąseł i resztę zębów, błyskając 
      złotymi koronkami. 

      - To on - powiedziała Chevette Washington tym swoim chrapliwym głosem. - 
      To on zabił Sammy'ego. 

      A wtedy ten wielki długowłosy w brudnej koszulce, ten, którego Rydell 
      zauważył przedtem na moście, wjechał rowerem w plecy Svobodova. I nie był 
      to zwykły rower, tylko ogromny zardzewiały wehikuł z ciężkim stalowym 
      koszykiem przyspawanym do kierownicy. Rower z obciążeniem na pewno ważył 
      co najmniej z czterdzieści kilogramów, a drugie tyle złom, który wysypał 
      się z kosza na Svobodova. Uderzenie rzuciło go twarzą na maskę patriota, 
      od którego Freddie odskoczył jak oparzony kot. Długowłosy wylądował na 
      przysypanym złomem Rosjaninie jak rozwścieczony niedźwiedź, chwycił go za 
      uszy i zaczął tłuc jego twarzą o maskę. Orlovsky sięgnął po H&K i w tym 
      momencie Rydell zobaczył, jak Chevette Washington pochyla się i wyciąga 
      coś zza cholewy buta. Dźgnęła tym w plecy Orlovsky'ego. Wyglądało to na 
      śrubokręt. Trafiła w pancerz, który nosił pod koszulą, ale stracił 
      równowagę w chwili, gdy naciskał spust. 

      Żadnego dźwięku nie można pomylić z tym, jaki wydaje bezłuskowa amunicja 
      wystrzeliwana z superautomatycznej broni nastawionej na ogień ciągły. Nie 
      jest to odgłos karabinu maszynowego, lecz potworny, przeciągły ryk. 
      Pierwsza seria poszła w niebo, ale w następnej chwili Orlovsky usiłował 
      skierować broń na uczepioną jego ramienia Chevette Washington. Druga seria 
      poleciała w kierunku mostu. Ludzie z wrzaskiem zaczęli łapać dzieci i 
      uciekać. Warbaby otworzył usta, jakby nie mógł uwierzyć własnym oczom. 
      Rydell znalazł się za Orlovskym, kiedy ten znów próbował wycelować i - no 
      cóż - to był po prostu jeden z tych momentów. Kantem stopy kopnął 
      Rosjanina mniej więcej dwa centy merty pod kolanem i trzecia seria poszła 
      pionowo w górę, gdy Orlovsky runął z łoskotem na bruk. Freddie próbował 
      złapać Chevette Washington, chyba dopiero wtedy zobaczył wkrętak i w 
      ostatniej chwili zasłonił się trzymanym oburącz laptopem. Śrubokręt 
      przeszył na wylot komputer. Freddie wrzasnął i upuścił go. Rydell złapał 
      za luźną obrączkę kajdanek, tę, którą miał przedtem na ręce i pociągnął. 
      Otworzył przednie drzwi patriota po stronie pasażera i wciągnął ją za 
      sobą. Siadając na fotelu kierowcy, widział, jak długowłosy uderza twarzą 
      Svobodova o maskę samochodu, a kawałki złomu podskakują przy każdym 
      uderzeniu. 

      Klucz. Zapłon. 

      Rydell zobaczył, jak zza kuloodpornej kamizelki Svobodova wypada telefon 
      Chevette Washington i futerał z okularami światła wirtualnego. Opuścił 
      szybę i sięgnął po nie ręką. Ktoś zestrzelił długowłosego ze Svobodova, 
      pach, pach, pach, a Rydell, gwałtownie wrzucając wsteczny bieg, zobaczył 
      faceta z policyjnego wozu trzymającego oburącz jakiś mały pistolet. Tak 
      uczyli strzelać w akademii. Tył patriota uderzył w coś i Svobodov zleciał 
      z maski w chmurze zardzewiałych łańcuchów i kawałków rur. Chevette 
      Washington usiłowała wysiąść, więc musiał jedną ręką trzymać kajdanki, a 
      drugą kręcić kółkiem, potem puścił je na moment, żeby zmienić bieg, i znów 
      ją złapał. Drzwi po stronie pasażera zatrzasnęły się, gdy pomknął w 
      kierunku mężczyzny o szerokim uśmiechu, który chyba strzelił jeszcze raz, 
      zanim musiał szybko uskoczyć. Patriotem zarzucało w kałużach wody i Rydell 
      ledwie ominął tył wielkiej pomarańczowej śmieciarki zaparkowanej przy 
      pobliskim budynku. We wstecznym lusterku przez ułamek sekundy dostrzegł 
      następujący obraz: most sterczący jak coś owiniętego wodorostami na tle 
      szarzejącego nieba i Warbaby, robiący jeden sztywny krok, drugi, a za 
      chwilę podnoszący do ramienia szczudło i celujący nim w samochód, niczym 
      magiczną różdżką. To coś wystrzeliło z końca laski Warbaby'ego, rozbiło 
      tylną szybę patriota i rzuciło wozem tak gwałtownie w prawo, że o mało się 
      nie wywrócił. 

      - Jezu - powiedziała Chevette jak we śnie - co ty robisz? 

      Nie wiedział, ale przecież wziął i zrobił to, no nie? 




      24
      Pieśń środkowego przęsła


      Kiedy zgasły światła, Yamazaki zaczął szukać w ciemności swojej torby. 
      Znalazłszy ją, wymacał w niej latarkę. W jej białym promieniu zobaczył, że 
      Skinner spał z rozdziawionymi ustami, nakryty kocami i postrzępionym 
      śpiworem. Yamazaki przeszukał kilka półek nad stołem: słoiczki z 
      przyprawami, takie same słoiki zawierające stalowe śruby, zabytkowy 
      bakelitowy telefon przypominający pochodzenie zwrotu "wykręcić numer", 
      rolki taśmy izolacyjnej różnej szerokości i koloru, zwoje grubego 
      miedzianego drutu, elementy czegoś, co wyglądało na zestaw wędkarski i 
      wreszcie pęk zakurzonych ogarków świec, ściągniętych sparciałą gumką. 
      Wybrawszy najdłuższą z nich, znalazł zapalniczkę obok zielonej kempingowej 
      kuchenki. Ustawiwszy świeczkę na białym talerzyku, zapalił ją. Płomyk 
      zatrzepotał i zgasł. Z latarką w ręce podszedł do okna i dopchnął je w 
      owalnej futrynie. Teraz świeca nie gasła, chociaż płomyk drżał i migotał w 
      przeciągach, których nie dało się zlokalizować. Wróciwszy do okna, 
      spojrzał na zewnątrz. Pogrążony w mroku most był niewidoczny. Deszcz 
      zacinał niemal poziomo w okno, aż drobniutkie kropelki opryskiwały mu 
      twarz przez pęknięcia szkła i skorodowane segmenty ołowianych ramek. 

      Przyszło mu do głowy, że ten pokój Skinnera można by przerobić na camera 
      obscura. Gdyby usunąć środkowy fragment witrażowego okienka i zasłonić 
      pozostałe, na przeciwległej ścianie powstałby odwrócony obraz. Yamazaki 
      wiedział, że centralne przęsło, na którym opierał się środek mostu, było 
      kiedyś uważane za największy na świecie aparat fotograficzny. W kompletnie 
      ciemnym wnętrzu światło wpadające przez niewielki otwór tworzyło ogromny 
      obraz dolnego poziomu, najbliższej wieży i otaczającej ją zatoki. Teraz 
      serce przęsła zamieszkiwała niezliczona liczba hołdujących samotności 
      mieszkańców mostu i Skinner stanowczo odradzał Yamazakiemu próbę 
      odwiedzenia tego miejsca. 

      - Nie ma tam takich mansonów jak ci w chaszczach na Treasure, Scooter, ale 
      lepiej ich nie niepokoić. Są w porządku, ale nie lubią, jak ktoś się tam 
      kręci, rozumiesz? 

      Yamazaki podszedł do gładkiej wypukłości liny, sterczącej z podłogi. Widać 
      było tylko owalny fragment, jak jakiś wzór matematyczny ledwie wystający z 
      topologicznej powierzchni prezentacji komputerowej. Pochylił się, żeby 
      dotknąć tej widocznej części, wygładzonej przez czyjeś ręce. Każda z tych 
      trzydziestu siedmiu lin, zawierająca czterysta siedemdziesiąt dwa druty, 
      miała utrzymać i utrzymywała ciężar około miliona funtów. Yamazaki 
      wyczuwał coś, jakiś gigantyczny, słaby ruch, drżenie tej zabytkowe 
      gładkiej struny grzbietowej. Zapewne to burza; most sam w sobie potrafił 
      się poruszać, wydłużać i kurczyć w upały i mrozy; stalowe zęby przęseł 
      miał wbite w skałę pod mułem zatoki, skałę, która nie drgnęła nawet 
      podczas "Little Grande". 

      "Godzilla". Yamazaki zadrżał, wspominając telewizyjne przekazy z zagłady 
      Tokio. On był wtedy w Paryżu, razem z rodzicami. Teraz wznosiło się tam 
      nowe miasto, którego budynki powstały dosłownie na gruzach tamtych. 

      W blasku świecy dostrzegł telewizorek Skinnera, zapomniany na podłodze. 
      Postawił go na stole, usiadł na taborecie i obejrzał odbiornik. Ekran nie 
      nosił żadnych śladów uszkodzeń. Po prostu wypadł z oprawki, zwisając na 
      krótkiej, różnobarwnej wstążce kabla. Yamazaki wepchnął przewód do oprawki 
      i nacisnął kciukami boki ekranu. Wyświetlacz z trzaskiem wskoczył na 
      miejsce, ale czy nadal funkcjonował? Yamazaki pochylił się nad małymi 
      przyciskami. Włączył. Żółto-purpurowe linie przesunęły się po ekranie, a 
      potem zgasły, ukazując jakąś gadającą głowę z wyświetlonym w dolnym lewym 
      rogu logo NHK. 

      - ...dziedzic prasowej i ogłoszeniowej fortuny Harwooda Levine'a, opuścił 
      dziś po południu San Francisco, gdzie podobno gościł przez kilka dni, 
      odmawiając podania celu wizyty. - Pociągła twarz, końska, lecz przystojna, 
      nad postawionym kołnierzem płaszcza. Szeroki, blady uśmiech. - 
      Towarzyszyła mu - dalekie zdjęcie zrobione na korytarzu lotniska, 
      szczupłej ciemnowłosej kobiety owiniętej w coś luksusowego i czarnego, 
      błyskające srebrem obcasy eleganckich pantofelków - Maria Paz, znana 
      padwańskim środkom przekazu, córka reżysera filmowego Carlo Paza... 

      Kobieta, wyglądająca na nieszczęśliwą, zniknęła, zastąpiona przez zdjęcia 
      wykonane w podczerwieni na Nowej Zelandii, opancerzonych transporterów 
      japońskich sił pokojowych otaczających jakieś wiejskie lotnisko. 

      - ...straty poniesione przez zdelegalizowany Front Wyzwolenia Południowej 
      Wyspy, podczas gdy w Wellington... 

      Yamazaki próbował zmienić kanał, ale ekran tylko rozbłysnął żółcią i 
      purpurą, a potem ukazał portret Shapely'ego. Fabularyzowany dokument BBC. 
      Chłodny, poważny, lekko hipnotyczny. Po dwóch bezskutecznych próbach 
      znalezienia innego kanału Yamazaki pozwolił brytyjskiej wymowie zagłuszyć 
      wiatr, jęk lin, skrzypienie ścian z dykty. Skupił uwagę na tej historii, o 
      znanym, uspokajającym zakończeniu - choć tylko ze względu na jego 
      nieuchronność. 

      James Delmore Shapely zwrócił uwagę przemysłu związanego z AIDS w 
      pierwszych miesiącach nowego wieku. Był trzydziestojednoletnią męską 
      dziwką, nosicielem wirusa HIV od dwunastu lat. W momencie jego "odkrycia" 
      przez doktor Kim Kutnik z Atlanty w stanie Georgia, Shapely odsiadywał 
      wyrok dwustu pięćdziesięciu dni więzienia za nagabywanie. (Jego status 
      nosiciela HIV, który automatycznie powinien spowodować wysunięcie 
      poważniejszych zarzutów, najwyraźniej "przeoczono".) Kurnik, prowadząca 
      badania dla Sharman Group, amerykańskiego przedstawicielstwa Shibata 
      Pharmaceuticals, przeglądała dane medyczne więźniów w poszukiwaniu 
      osobników będących od dekady lub dłużej nosicielami HIV, bezobjawowymi i z 
      całkowicie normalnym (lub, jak w przypadku Shapely'ego, przekraczającym 
      normę) poziomem komórek T. 

      Jeden z kierunków badań prowadzonych przez Sharman Group skupiał się wokół 
      prób wyizolowania zmutowanych szczepów HIV. Opierając się na fakcie, że 
      wirusy podlegają prawu doboru naturalnego, kilku biologów z Sherman 
      utrzymywało, że wirus HIV w jego ówczesnej formie genetycznej jest 
      skrajnie letalny. Przy braku przeciwdziałania, argumentowali ci badacze, 
      wirus o stuprocentowej śmiertelności musi doprowadzić do wymarcia 
      macierzystego organizmu. (Inni naukowcy Sharman odpowiadali na to, że 
      długi okres inkubacji umożliwia przetrwanie populacji macierzystej.) Jak 
      postarali się podkreślić autorzy z BBC, pomysł zlokalizowania 
      niepatogenicznych szczepów HIV w celu zwalczenia i zneutralizowania 
      śmiercionośnego wirusa zrodził się prawie dekadę wcześniej, chociaż 
      "etyczne" implikacje eksperymentów na ludziach uniemożliwiły jakiekolwiek 
      badania. Najważniejsza przesłanka, na jakiej oparli się naukowcy Sharman, 
      pochodziła z wcześniejszych prac: wirus chce przetrwać, a nie może, jeśli 
      zabije nosiciela. Zespół badaczy z Sharman, w skład którego wchodziła 
      doktor Kutnik, zamierzał wstrzyknąć nosicielom wirusa HIV krew pobraną od 
      pacjentów uważanych za zarażonych niechorobotwórczymi szczepami wirusa. 
      Uważano za możliwe, iż szczep niepatogeniczny przezwycięży szczep letalny. 
      Kim Kutnik należała do siedmioosobowego zespołu mającego wyszukać 
      nosicieli HIV, którzy mogliby przenosić taką niepatogeniczną formę wirusa. 
      Rozpoczęła pracę od przeszukiwania danych aktualnych pensjonariuszy 
      więzień stanowych, którzy byli a) w dobrym stanie zdrowia b) co najmniej 
      od dekady nosicielami wirusa HIV. Wstępne poszukiwania wyłoniły grupę 
      sześćdziesięciu sześciu osobników - a wśród nich J.D.Shapely'ego. 

      Yamazaki patrzył, jak Kutnik, którą grała młoda brytyjska aktorka, 
      wspominała z patio w Rio pierwsze spotkanie z Shapelym. 

      - Uderzył mnie fakt, że jego poziom komórek T tego dnia wynosił 1200, a 
      odpowiedzi na pytania zawarte w kwestionariuszu zdawały się wskazywać, że 
      "bezpieczny seks" - jak określano to wtedy - nie był dla niego sprawą... 
      hmm... priorytetową. Był bardzo otwartym, miłym, po prostu niewinnym 
      człowiekiem, a kiedy zapytałam go, w więziennej rozmównicy, o seks oralny, 
      naprawdę zaczerwienił się. Potem roześmiał się i powiedział, że 
      "obciąganie druta trochę wyszło z mody". 

      Aktorka grająca Kutnik wyglądała tak, jakby sama miała się zaraz 
      zarumienić. 

      - Oczywiście - powiedziała - w tamtych czasach nie rozumieliśmy w pełni 
      wszystkich czynników sprzyjających infekcji, ponieważ, choć to może 
      zabrzmi groteskowo, nie przeprowadzono dokładnych badań określających 
      drogi przenoszenia... 

      Yamazaki wyłączył odbiornik. Wykorzystując przepisy prawa federalnego, 
      doktor Kutnik załatwiła Shapely'emu zwolnienie z więzienia jako 
      ochotnikowi poddającemu się badaniom nad AIDS. Doświadczeniom Sharman 
      Group zagroziły naciski ortodoksyjnych chrześcijan, sprzeciwiających się 
      wstrzykiwaniu "skażonej wirusem HIV" krwi do organizmów pacjentów 
      śmiertelnie chorych na AIDS. Kiedy ważyły się losy projektu, Kutnik 
      ujawniła wyniki badań klinicznych dowodzące, że u kilku jej pacjentów 
      utrzymujących kontakty seksualne z Shapelym cofnęły się objawy AIDS. 
      Kutnik publicznie podała się do dymisji, uciekła do Brazylii ze zdumionym 
      Shapelym. Wobec groźby wybuchu wojny domowej Sharman Group otrzymała 
      ogromne fundusze na dalsze badania prowadzone w atmosferze, którą można 
      określić jedynie jako niezwykle pragmatyczną. 

      Taka to była smutna historia. 

      Lepiej już siedzieć sobie przy blasku świecy, opierając łokcie na stole 
      Skinnera i słuchać pieśni środkowego przęsła. 




      25
      Bez wioseł


      Powtarzał, że jest z Tennessee i niepotrzebne mu takie gówno. Była pewna, 
      że zabiją się po drodze, a poza tym ci gliniarze będą ich ścigać, tak samo 
      jak ten, który zabił Sammy'ego. Wciąż nie wiedziała, co właściwie się 
      stało i czy to nie Nigel najechał na Rosjanina o ściągniętej twarzy? 
      Tymczasem on trzymał się prawej strony Bryant, więc kazała mu skręcić w 
      lewo w Folsom, bo jeśli te dupki pojadą za nimi, to chciała znaleźć się na 
      Haight - najlepszym miejscu, jakie znała, żeby się zgubić, co zamierzała 
      zrobić przy pierwszej sprzyjającej okazji. Ten ford był trochę podobny do 
      tego, jakim jeździł pan Matthews pilnujący ośrodka w Beaverton. A ona 
      próbowała dźgnąć kogoś śrubokrętem. Nigdy przedtem nie zrobiła czegoś 
      takiego. I zniszczyła komputer tamtego czarnego faceta ze śmieszną 
      fryzurą. A ta bransoletka na jej lewym przegubie, druga kołysząca się 
      luźno, otwarta, na trzech ogniwach łańcucha... 

      Sięgnął ręką i złapał luźną obrączkę. Nie odrywając oczu od ulicy, zrobił 
      z nią coś. Puścił. Teraz była zamknięta. 

      - Dlaczego to zrobiłeś? 

      - Żeby nie zaczepiła się o coś i nie przykuła cię do jakiejś klamki albo 
      znaku drogowego... 

      - Zdejmij ją. 

      - Nie mam klucza. 

      - Zdejmij ją! - wrzasnęła. 

      - Schowaj ją w rękawie kurtki. To kajdanki Beretty. Naprawdę dobry sprzęt. 


      Odniosła wrażenie, że był zadowolony, mając o czym mówić i zaczął jechać 
      trochę wolniej. Piwne oczy. Nie stary: może po dwudziestce. Tanie ciuchy w 
      stylu K-mart, mokre. Jasnobrązowe włosy, ścięte krótko, ale nie przy 
      skórze. Widziała, jak porusza mięśniami policzków, jakby żuł gumę. 

      - Dokąd jedziemy? - spytała. 

      - Niech mnie szlag, jeśli wiem - odparł, lekko przyspieszając. 

      - To ty powiedziałaś "w lewo"... 

      - Kim jesteś? 

      Zerknął na nią. 

      - Rydell. Berry Rydell. 

      - Barry? 

      - Berry. Przez "e". Hej, to jakaś cholernie wielka ulica, ze światłami i 
      wszystkim... 

      - W prawo. 

      - Gdzie mam... 

      - W prawo! 

      - Dobrze - powiedział i skręcił. - Dlaczego? 

      - To Haight. Mnóstwo ludzi do późna, gliniarze nie lubią tam zachodzić... 

      - Można tam porzucić samochód? 

      - Odwrócisz się na dwie sekundy, a przejdzie do historii. 

      - Są tam bankomaty? 

      - Yhm. 

      - O, jest jeden. 

      Na krawężnik, aż kawałki hartowanego szkła wypadły z rozbitej tylnej 
      szyby. Nawet nie zauważyła, kiedy to się stało. Z tylnej kieszeni spodni 
      wyjął przemoczony portfel i zaczął wyciągać z niego karty. Spojrzał na 
      nią. 

      - Jeśli chcesz wyskoczyć z wozu i uciec - wzruszył ramionami - to masz 
      okazję. 

      Potem sięgnął do kieszeni kurtki i wyjął okulary oraz telefon Codesa, 
      który zgarnęła, gdy w "Dysydentach" zgasło światło. Ponieważ wiedziała od 
      Lowella, że ludzie w tarapatach potrzebują telefonu, czasem bardziej niż 
      czegokolwiek innego. Rzucił jej na podołek okulary tego faceta i telefon. 

      - Są twoje. 

      Później wysiadł, podszedł do bankomatu i zaczął wpychać weń karty. 
      Siedziała tam, patrząc, jak automat wynurza się ze swojej pancernej 
      obudowy, tak jak zawsze nieśmiało i ostrożnie, wysuwając swoje kamery, 
      żeby monitorować transakcję. On stał, bębniąc palcami, z wargami ułożonymi 
      jak do gwizdnięcia, ale nie wydając żadnego dźwięku. Popatrzyła na futerał 
      i telefon, zastanawiając się, dlaczego po prostu nie wyskoczy i nie 
      ucieknie, tak jak powiedział. 

      W końcu wrócił, przeliczając kciukiem zwitek banknotów, wepchnął je do 
      kieszeni dżinsów i wsiadł. Pstryknął pierwszą kartę w kierunku bankomatu, 
      który chował się do swojej skorupy jak krab. 

      - Nie wiem, jak zdołali tak szybko zablokować to konto, po tym jak 
      uszkodziłaś laptopa Freddiego. 

      Pstryknął drugą. Potem ostatnią. Leżały przed bankomatem, który zasłonił 
      się lexanową tarczą, błyskając maleńkimi hologramami w powodzi 
      halogenowych świateł. 

      - Ktoś je zabierze - powiedziała. 

      - Mam nadzieję - rzekł - że weźmie i poleci z nimi na Marsa. 

      Potem zrobił coś na wstecznym biegu, wszystkimi czterema kołami, i ford 
      podskoczył, wypadając na ulicę, a jakiś wóz przeleciał obok z wyciem 
      hamulców i klaksonu, a kierowca rozdziawił usta w wielkie "O". Chevette, 
      która wciąż czuła się posłańcem, nawet się to spodobało. Tyle razy 
      zajeżdżali jej drogę. 

      - Cholera - powiedział, przerzucając dźwignię biegów, aż znalazł potrzebny 
      i ruszyli naprzód. 

      Kajdanki ocierały czerwoną szramę pozostawioną przez wpijającego się 
      czerwonego robaka. 

      - Jesteś gliną? 

      - Nie. 

      - Ochroniarzem? Jak ci w hotelu? 

      - Nie. 

      - No to kim jesteś? 

      Światła lamp przesunęły się po jego twarzy. Wydawał się zastanawiać nad 
      tym pytaniem. 

      - Wioślarzem na morzu gówna. Bez wioseł. 




      26
      Kolorowi


      Pierwszą, osobą, którą Rydell zobaczył, kiedy wysiadł z patriota, w 
      bocznej uliczce przy Haight Street, był jednoręki i jednonogi mężczyzna na 
      deskorolce. Kaleka leżał na brzuchu, na desce, odpychając się dziwnymi 
      konwulsyjnymi ruchami, przypominającymi Rydellowi skurcze żabich kończyn. 
      Inwalida miał prawą rękę i lewą nogę, co tworzyło pewną symetrię, jednak 
      noga była pozbawiona stopy. Twarz, jakby w wyniku jakieś upiornej osmozy, 
      miała barwę brudnego cementu, tak że Rydell nie potrafiłby określić koloru 
      jego skóry. Włosy mężczyzny, jeśli jakieś miał, zakrywała czarna wełniana 
      czapeczka, a resztę ciała czarny jednoczęściowy kombinezon, najwidoczniej 
      pozszywany z kawałków grubej, gumowej rury. Mijając Rydella, spojrzał na 
      niego, przejeżdżając przez pozostałe po burzy kałuże, kierując się do 
      wylotu uliczki i mówiąc, a przynajmniej wydawało się, że mówi: 

      - Chcesz ze mną gadać? Chcesz ze mną gadać, to lepiej zamknij tę pieprzoną 
      gębę... 

      Rydell stał z walizką w ręku i patrzył, jak kaleka odjeżdża. Coś 
      zabrzęczało obok. To ten złom na skórzanej kurtce Chevette Washington. 

      - Chodź - powiedziała. - Chyba nie zamierzasz tu sterczeć. 

      - Widziałaś go? - zapytał Rydell, wskazując ręką w kierunku mężczyzny. 

      - Pobędziesz tu trochę, zobaczysz gorsze rzeczy. 

      Rydell obejrzał się na patriota. Zamknął go i zostawił klucz pod fotelem 
      kierowcy, ponieważ nie chciał, żeby wyglądało to nazbyt łatwo, ale 
      zapomniał o tylnej szybie. Jeszcze nigdy nie pragnął, żeby ukradziono mu 
      samochód. 

      - Jesteś pewna, że ktoś go weźmie? - zapytał. 

      - Jeśli stąd nie znikniemy, to razem z nami. 

      Zaczęła iść. Poszedł za nią. Ceglane mury na wysokość wyciągniętej ręki 
      były zasmarowane napisami nie przypominającmi żadnego znanego języka, może 
      oprócz tego, jaki używany jest w dymkach kreskówek. Zaledwie skręcili za 
      róg, na chodnik, kiedy Rydell usłyszał odgłos uruchamianego silnika 
      patriota. Dostał gęsiej skórki, jakby słuchał opowieści o duchach, 
      ponieważ nikogo tam nie dostrzegł, a teraz nie widział nawet kaleki na 
      deskorolce. 

      - Patrz pod nogi - poradziła Chevette Washington. - Nie przyglądaj się im, 
      kiedy nas miną, bo nas zabiją. 

      Rydell wpatrywał się w czubki swoich czarnych butów. 

      - Masz znajomości wśród złodziei samochodów? 

      - Idź. Nic nie mów. Nie patrz. 

      Usłyszał, jak patriot wytacza się z uliczki i zrównuje z nimi, jadąc 
      powoli. Przy każdym kroku słyszał ciche chlupanie w butach; czyżby 
      ostatnim uczuciem przed śmiercią miało być nieprzyjemne wrażenie, że ma 
      mokre buty oraz skarpetki i nie będzie miał okazji ich zmienić? 

      Rydell usłyszał, jak samochód odjeżdża, prowadzony przez kierowcę 
      zmagającego się z nie znanym układem amerykańskiej dźwigni biegów. 
      Podniósł głowę. 

      - Nie rób tego. 

      - To twoi znajomi czy co? 

      - Lowell nazywa ich piratami zaułków. 

      - Kim jest Lowell? 

      - Widziałeś go w "Dysydentach". 

      - W tamtym barze? 

      - To nie bar. Meta. 

      - Podają tam alkohol. 

      - Meta. Do przesiadywania. 

      - Bywasz tam? Ten Lowell tam bywa? 

      - Taak. 

      - Ty też? 

      - Nie - odparła ze złością. 

      - To twój przyjaciel, ten Lowell? Chłopak? 

      - Mówiłeś, że nie jesteś policjantem. Gadasz jak glina. 

      - Nie jestem - rzekł. - Możesz zapytać ich. 

      - To tylko ktoś, kogo znałam. 

      - Świetnie. 

      Spojrzała na walizkę. 

      - Masz tam broń czy coś takiego? 

      - Suche skarpetki. Bieliznę. 

      - Nie rozumiem cię. 

      - Nie musisz. Tak sobie idziemy, czy może wiesz, dokąd iść? Chyba lepiej 
      zejść z tej ulicy. 




      - Chcemy popatrzeć na błyski -powiedziała do grubasa. Miał przewleczone 
      przez sutki ozdoby, wyglądające jak zamki yale. Ściągały ciało swoim 
      ciężarem i Rydell nie mógł na nie patrzeć. Facet nosił workowate białe 
      spodnie z krokiem na wysokości kolan i ciasną, niebieską kamizelkę z 
      aksamitu, szamerowaną złotem. Był wielki, tłusty i gruby, a ponadto cały 
      wytatuowany. 

      Wuj Rydella, ten, który pojechał z wojskiem do Afryki i nie wrócił, też 
      miał parę tatuaży. Najlepszy na plecach - wielki skręcony smok z rogami i 
      głupkowatym uśmiechem. Zrobił to sobie w Korei, w ośmiu kolorach, za 
      pomocą komputera. Opowiadał Rydellowi, jak komputer sporządził mapę jego 
      pleców i pokazał mu dokładnie ostateczny wygląd tatuażu. Potem musiał 
      położyć się na stole, a robot wykonał rysunek. Rydell wyobrażał sobie 
      robota podobnego do odkurzacza, tylko ze zwinnymi chromowanymi ramionami, 
      zakończonymi igłami. Jednak wuj mówił, że przypominało to raczej 
      przepuszczenie przez drukarkę igłową, w dodatku osiem razy, po jednym na 
      każdy kolor. Jednak to był wielki smok i znacznie okazalszy od tatuaży na 
      ramionach, gdzie wuj miał amerykańskie orły i znak firmowy Harleya. Kiedy 
      ćwiczyli razem na tyłach domu ze sztangą od Searsa, Rydell widział, jak 
      smok porusza ogonem. 

      Ten łysy grubas z ciężarkami w sutkach miał tatuaże wszędzie oprócz rąk i 
      głowy. Wyglądały jak kolorowa marynarka. Każdy rysunek był różny, bez 
      amerykańskich orłów czy znaków Harleya, a wszystkie splatały się ze sobą. 
      Na ich widok Rydellowi zakręciło się w głowie, więc spojrzał na ściany 
      pokryte kolejnymi tatuażami jak próbkami, spośród których można wybierać. 

      - Byłaś tu już - powiedział mężczyzna. 

      - Taak - odparła Chevette Washington. - Z Lowellem. Pamiętasz Lowella? 

      Grubas wzruszył ramionami. 

      - Mój przyjaciel i ja - powiedziała - chcemy coś wybrać... 

      - Nie widziałem przedtem twojego przyjaciela - rzekł gruby, całkiem 
      uprzejmie, lecz Rydell usłyszał w jego głosie pytanie. Spoglądał badawczo 
      na walizkę. 

      - Wszystko w porządku - powiedziała. - On zna Lowella. To swój chłopak. 

      - Jesteście z mostu - powiedział grubas, jakby lubił ludzi z mostu. - Ta 
      burza była okropna, no nie? Mam nadzieję, że nie wyrządziła zbyt wielkich 
      szkód... W zeszłym miesiącu przyszedł tu klient z panoramicznym zdjęciem, 
      które chciał mieć wytatuowane na plecach. Cała długość mostu i wszystko na 
      nim. Piękne ujęcie, ale zażądał koniecznie w naturalnej wielkości, a nie 
      był niestety dostatecznie szeroki... - Zerknął na Rydella. - Na twoim 
      przyjacielu zmieściłoby się... 

      - I zrobiliście mu ten tatuaż? - zapytała, a Rydell poznał tę instynktowną 
      umiejętność nakłaniania ludzi do rozmowy, budzenia ich zainteresowania. 

      - Tu, w "Kolorowych", świadczymy pełną gamę usług - zapewnił grubas. - 
      Lloyd przepuścił to przez procesor graficzny, obrócił o trzydzieści 
      stopni, zwiększył perspektywę i wyszło pięknie... Chcesz obejrzeć błyski 
      dla siebie czy dla twojego przyjaciela? 

      - Hmm, prawdę mówiąc - powiedziała Chevette - szukamy czegoś dla nas 
      obojga. Czegoś, hmm, podobnego, rozumie pan? Grubas uśmiechnął się. 

      - Romantyczne... 

      Rydell spojrzał na Chevette. 

      - Wejdźcie tam. - Grubas lekko podzwaniał, idąc, aż Rydell skrzywił się. - 
      Mogę was poczęstować herbatą? 

      - Może kawą? - zapytał z nadzieją Rydell. 

      - Przykro mi - odparł gruby - ale Butch wyszedł o dwunastej, a ja nie 
      umiem obsłużyć ekspresu. Jednak mogę wam przynieść naprawdę dobrą herbatę. 


      - Taak - powiedziała Chevette, lekkimi szturchnięciami łokciem popychając 
      Rydella. - Herbatę. 

      Grubas przeprowadził ich przez korytarz do pokoiku z kilkoma ekranikami 
      ściennymi i obitą skórą sofą. 

      - Zaraz przyniosę herbatę - obiecał i wyszedł. 

      - Dlaczego to powiedziałaś, no o podobnych tatuażach? - Rydell rozglądał 
      się po pokoju. Czysto. Nagie ściany. Łagodne oświetlenie, bezcieniowe. 

      - Ponieważ zostawi nas samych, żebyśmy mogli sobie coś wybrać, a w ten 
      sposób zyskamy czas do namysłu. Rydell postawił walizkę i usiadł na sofie. 


      - A więc możemy tu zostać? 

      - Tak, dopóki będziemy oglądać błyski. 

      - Co to takiego? 

      Podniosła pilota i włączyła jeden z ekranów ściennych. Zaczęła przeglądać 
      menu. Wysoka rozdzielczość ujęć tatuowanej skóry. Grubas wrócił z tacką, 
      na której stały dwa wielkie fajansowe kubki parującej herbaty. 

      - Twój ten zielony - powiedział do Chevette Washington - a twój ten z 
      mormonem - rzekł do Rydella - ponieważ chciałeś kawę... 

      - Hmm, dzięki - powiedział Rydell, biorąc podany kubek. 

      - Nie spieszcie się - rzekł grubas - a gdybyście czegoś chcieli, 
      zawołajcie. 

      Wyszedł z tacą pod pachę i zamknął za sobą drzwi. 

      - Z mormonem? - Rydell powąchał napój. Nie pachniał niczym szczególnym 

      - Oni nie pijają kawy. Ta herbata zawiera efedrynę. 

      - Jest z narkotykiem? 

      - Robią ją z jakiejś rośliny zawierającej składnik, który znosi senność. 
      Tak jak kawa. 

      Rydell doszedł do wniosku, że i tak jest za gorąca, żeby ją pić. Postawił 
      kubek na podłodze obok kanapy. Dziewczyna na ekranie miała smoka tak jak 
      jego wuj, tylko na lewym biodrze. I mały srebrny kolczyk przewleczony 
      przez górny skraj pępka. Chevette Washington wyświetliła wielki spocony 
      biceps i spoglądającą z niego twarz prezydent Millbank, oddaną w różnych 
      odcieniach szarości. 

      Rydell ściągnął mokrą kurtkę, zauważył oddarty rękaw i sterczące z niego 
      białe kłaczki. Rzucił ją na podłogę obok kanapy. 

      - Masz jakieś tatuaże? 

      - Nie. 

      - To skąd znasz to miejsce? 

      - Lowell - powiedziała, przerzucając pół tuzina następnych błysków - ma 
      Gigera. 

      - Gigera? 

      Rydell otworzył walizkę, wyjął parę suchych skarpetek i zaczął rozwiązywać 
      swoje buty. 

      - To taki malarz. Chyba z dziewiętnastego wieku, czy jakoś tak. Prawdziwa 
      klasyka. Biomech. Lowell ma na plecach Gigera skopiowanego z rysunku 
      zatytułowanego N.Y.C. XXIV. - Wymówiła to jako iks, iks, i, wi. 

      - Jest jak to miasto. Czernie i cienie. Jednak chciał mieć podobne na 
      rękach, więc przyszliśmy tu, żeby znaleźć jakieś pasujące Gigery. 

      - Czemu nie siądziesz - powiedział Rydell. - Zaczyna mnie boleć kark. 

      Kręciła się tam i z powrotem przed ekranami. Zdjął skarpetki, schował je 
      do torby z Container City i włożył suche. Zastanawiał się, czy nie 
      pozwolić butom przeschnąć przez chwilę, ale co by było, gdyby musieli stąd 
      szybko uciekać? Włożył je na nogi. Zawiązywał sznurówki, kiedy usiadła 
      obok niego. Rozpięła kurtkę i strząsnęła ją, pobrzękując luźną obrączką 
      kajdanek. Rękawy jej czarnego podkoszulka zostały ucięte nożyczkami, a 
      ramiona miała białe i gładkie. Przechyliła się przez poręcz kanapy i 
      postawiła kurtkę na podłodze, opierając ją o ścianę, tak że sztywna skóra 
      utrzymała się w tej pozycji, z bezwładnie opuszczonymi rękawami - jak we 
      śnie, o którym marzył. Potem wzięła w rękę pilota. 

      - Hej - powiedział Rydell - ten facet w pelerynie, ten który strzelał... 

      Chciał powiedzieć o tym wielkim długowłosym na rowerze, ale ona chwyciła 
      go za rękę, podzwaniając kajdankami. 

      - Sammy. On zastrzelił Sammy'ego, na górze u Skinnera. On... Przyszedł po 
      okulary, a Sammy je miał, więc... 

      - Czekaj. Zaczekaj chwilkę. Te okulary. Wszyscy chcą je mieć. Ten facet je 
      chce, Warbaby je chce... 

      - Co za Warbaby? 

      - Ten wielki czarny facet, który przestrzelił tylną szybę samochodu, 
      którym uciekliśmy. Ten Warbaby. 

      - Myślisz, że ja wiem do czego służą? 

      - Nie wiesz dlaczego oni się za nimi uganiają? 

      Obrzuciła go spojrzeniem, jakim można by obdarzyć psa, który właśnie 
      oznajmił ci, że to dobry moment, żeby postawić wszystkie pieniądze na los 
      loterii. 

      - Zacznijmy od początku - zaproponował Rydell. - Powiedz mi, skąd masz te 
      okulary. 

      - Dlaczego miałabym to zrobić? 

      Zastanowił się. 

      - Ponieważ nie żyłabyś już, gdyby nie moja pomoc. 

      Rozważyła jego słowa. 

      - Dobrze - powiedziała. 




      Może w herbacie grubasa rzeczywiście coś było, a może Rydell po prostu 
      przekroczył pewien punkt, za którym zmęczenie ustępuje na chwilę i 
      człowiek ma wrażenie, że jest przytomniejszy niż zwykle. Siedział, pijąc 
      herbatę i słuchając dziewczyny, a gdy tak wciągnęła ją opowiadana 
      historia, że zapomniała o przerzucaniu obrazków tatuaży na ekranie, robił 
      to za nią. 

      Kiedy poukładało się wszystkie fakty we właściwej kolejności, była 
      dziewczyną z Oregonu, nie miała żadnej rodziny, przybyła tu i zamieszkała 
      na moście z tym starcem, prawdopodobnie stukniętym, który miał niesprawne 
      biodro i potrzebował opieki. Potem dostała pracę i jeździła po San 
      Francisco, rozwożąc przesyłki. Z okresu gdy chodził na piesze patrole w 
      Knoxville, Rydell znał takich posłańców, ponieważ musiał im wręczać 
      mandaty za jazdę po chodniku i naruszanie przepisów drogowych, a oni 
      zawsze narzekali. Jednak zarabiali całkiem niezłe pieniądze, jeśli się 
      starali. Ten Sammy, który - jak twierdziła - został zamordowany, też był 
      posłańcem, czarnym facetem, który załatwił jej pracę w Allied. 

      A jej historia o tym, jak zabrała okulary z kieszeni pijaka na jakimś 
      przyjęciu, na które przypadkiem trafiła w hotelu "Morrisey", wydawała mu 
      się zupełnie sensowna. Nie było to coś, co można by wymyślić na 
      poczekaniu. Nie mówiła, że okulary tak jakoś wpadły jej w ręce, otwarcie 
      wyznała, że je ukradła pod wpływem nagłego impulsu, bo facet był natrętny 
      i niemiły. Drobne wykroczenie, gdyby te szkła nie okazały się tak cenne. Z 
      opisu zidentyfikował mężczyznę z hotelu "Morrisey" jako tego dupka, 
      którego uduszono kubańskim krawatem, niemieckiego obywatela Kostaryki, 
      którym też może nie był, gwiazdę horroru z faksu Warbaby'ego, obiekt 
      dochodzenia prowadzonego przez Svobodova i Orlovsky'ego. Jeżeli to właśnie 
      robili. 

      - Cholera - powiedział w środku czegoś, co próbowała mu powiedzieć. 

      - Co? 

      - Nic. Mów dalej. 

      Rosjanie byli skorumpowani, zrozumiał to. Byli z wydziału zabójstw, ale 
      mógł się założyć, że nawet nie prowadzili śledztwa w tej sprawie. Dostali 
      się na miejsce zbrodni w ten sam sposób jak Warbaby, weszli do plików 
      policyjnego komputera, a reszta to zasłona dymna na użytek Rydella, 
      wynajętego pomocnika. A co mówił Freddie, że DatAmerica i IntenSecure to 
      zasadniczo jedno i to samo? 

      Tymczasem Chevette Washington rozkręciła się, jak to czasem robią ludzie, 
      kiedy już zaczną mówić. Opowiadała, że Lowell - nie ten skin, ale ten z 
      fryzurą, który właściwie był przez jakiś czas niby jej chłopakiem - to 
      facet, który jest w stanie robić różne rzeczy z komputerami, jeśli dasz mu 
      pieniądze, co trochę je przerażało, bo wiecznie mówił o gliniarzach i jak 
      to nie musi się ich bać. 

      Rydell kiwał głową, machinalnie przerzucając kilka następnych tatuaży - 
      tej damulki z różowymi goździkami biegnącymi w dół krocza - lecz w 
      rzeczywistości słuchał własnych myśli. Hernandez był IntenSecure, 
      "Morrisey" to IntenSecure, Warbaby był IntenSecure, Freddie powiedział, że 
      DatAmerica i IntenSecure to jedno i to samo... 

      - ...Żądzy... 

      Rydell zamrugał. Chuderlawy gość ze smutną podobizną J.D.Shapely'ego na 
      piersi. Każdy byłby smutny, gdyby włosy wyrastały mu z oczu. 

      - Co? 

      - Republika. Republika Żądzy. 

      - Cóż to takiego? 

      - To dlatego Lowell mówi, że gliniarze nigdy nic mu nie zrobią, ale ja 
      powiedziałam mu, że ma pomieszane we łbie. 

      - Hackerzy - mruknął Rydell. 

      - Nie słyszałeś ani słowa z tego, co mówiłam. 

      - Nie - rzekł Rydell - to nieprawda. Żądza. Republika. Powtórz to jeszcze 
      raz, dobrze? 

      Wzięła pilota, włączyła ogoloną głowę ze słońcem na samym czubku i 
      planetami orbitującymi aż do uszu, dłoń z rozdziawionymi ustami na 
      grzbiecie, stopę pokrytą niebiesko-zielonymi gadzimi łuskami. 

      - Mówiłam, że Lowell pieprzy o tym, jak to jest powiązany z Republiką 
      Żądzy, że oni wszystko wyciągną z komputerów, więc każdy, kto mu wejdzie w 
      drogę, pożałuje. 

      - Nie gadaj - zainteresował się Rydell. - Widziałaś ich kiedyś? 

      - Ich się nie spotyka - odparła - nie żywych. Można z nimi tylko 
      porozmawiać przez telefon. Albo zakładając gogle; to jest najgorsze. 

      - Dlaczego? 

      - Bo wyglądają jak homary lub inne gówna. Albo gwiazdy telewizji. 
      Cokolwiek. Sama nie wiem, dlaczego ci o tym mówię. 

      - Ponieważ inaczej zasnąłbym i jak moglibyśmy zdecydować, czy chcemy mieć 
      stopy w łuskach czy goździki w kroku? 

      - Teraz twoja kolej - stwierdziła i siedziała, czekając, aż zacznie. 

      Powiedział jej, że jest z Knoxville i skończył akademię, że zawsze oglądał 
      "Gliniarzy w opałach", a kiedy został gliniarzem i wpakował się w 
      tarapaty, wyglądało na to, że sam zostanie gwiazdą tego programu. 
      Ściągnęli go do Los Angeles, ponieważ nie chcieli, by dorosłe ofiary 
      satanistów odebrały im widzów, ale potem zaczęły się te morderstwa Pooky 
      Bear i jakby stracili zainteresowanie, więc musiał przejść do IntenSecure 
      i jeździć Gunheadem. Opowiedział jej o Subletcie i mieszkaniu wynajmowanym 
      razem z Kevinem Tarkovskym w Mar Vista, ledwie napomykając o tej historii 
      z Republiką Żądzy i tej nocy, kiedy wjechał Gunheadem do rezydencji 
      Schonbrunna w Benedict Canyon. O tym, jak Hernandez przyszedł do niego po 
      paru dniach, które wydawały się latami, i oznajmił, że znalazł mu zajęcie 
      - tak został kierowcą Warbaby'ego. Chciała wiedzieć, czym się zajmują 
      łowcy skalpów, więc wyjaśnił jej, co powinni, a co jego zdaniem naprawdę 
      robią, a wtedy stwierdziła, że wyglądają na niezbyt sympatycznych facetów. 


      Kiedy skończył, tylko spojrzała na niego. 

      - To wszystko? W ten sposób znalazłeś się tu i tym się zajmujesz? 

      - Taak - odparł. - Chyba tak. 

      - Jezusie - powiedziała. Lekko potrząsnęła głową. Oboje patrzyli na 
      przesuwające się na ekranie wzory pokrywające całe ciało, jedne z nich w 
      formie staromodnych obwodów drukowanych. 

      - Twoje oczy - powiedziała i ziewnęła - są jak dwie dziury wysikane w 
      śniegu. 

      Ktoś zapukał do drzwi. Uchyliły się odrobinę i ktoś, nie ten facet 
      podzwaniający przy chodzeniu, zapytał: 

      - Udało wam się wybrać jakiś wzór? Henry poszedł do domu... 

      - Po prostu trudno nam zdecydować - odrzekła Chevette Washington - jest 
      ich tak wiele, a chcemy wybrać odpowiedni. 

      - Doskonale - stwierdził znudzony głos. - Szukajcie dalej. 

      - Pokaż mi te okulary - powiedział Rydell. 

      Sięgnęła i podniosła kurtkę. Wyjęła futerał z okularami i telefon. Podała 
      mu szkła. Futerał był zrobiony z jakiegoś ciemnego materiału, cienkiego 
      jak skorupa jajka, twardego jak stal. Otworzył. Okulary wyglądały 
      dokładnie tak jak te Warbaby'ego. Grube czarne oprawki, szkła zupełnie 
      ciemne. Dziwnie się je trzymało - były nieoczekiwanie ciężkie. 

      Chevette otworzyła panel telefonu. 

      - Hej - powiedział Rydell. - Na pewno znają ten numer. Spróbujesz gdzieś 
      zadzwonić, a nawet odebrać rozmowę, a będą tu za dziesięć minut. 

      - Tego numeru nie mają - odparła. - To jeden z telefonów Codesa. Zabrałam 
      go ze stolika, kiedy zgasło światło. 

      - Zdaje się, że powiedziałaś, że nie kradniesz. 

      - No cóż - mruknęła - jeśli miał go Codes, to oznacza, że już był 
      skradziony. Codes wymienia je z ludźmi w mieście, a Lowell załatwia kogoś, 
      kto je podłącza i zmienia numery. - Postukała w panel i przyłożyła 
      słuchawkę do ucha. - Głuchy - stwierdziła, wzruszając ramionami. 

      - Daj - powiedział Rydell, kładąc okulary na udach i biorąc telefon. - 
      Może zamoczył się albo przekrzywiła się bateria. Na co wymienia je Codes? 

      Przesunął kciukiem po tylnej ściance aparatu, szukając miejsca, gdzie się 
      go otwiera. 

      - No... na różne rzeczy. 

      Odchylił denko. Obok baterii zobaczyła ciasny zwitek hermetycznego 
      woreczka. Plastik wypchnął baterię z gniazda. Rydell wyjął woreczek i 
      rozwinął go. 

      - Takie rzeczy? 

      - Yhm. 

      - Tym handluje? 

      - Yhm. 

      Spojrzał na nią. 

      - Jeśli to jest 4-tiobuskalina, to ściśle kontrolowana substancja. 

      Popatrzyła na woreczek szarawego proszku, a potem na niego. 

      - Przecież już nie jesteś policjantem. 

      - Ty nie handlujesz tym, prawda? 

      - Nie. No, zdarzyło mi się raz czy dwa. Lowell robił to czasem. 

      - Cóż, nie rób tego, kiedy jesteś ze mną, bo ja widziałem, co to wyprawia 
      z człowiekiem. Miłym, normalnym ludziom, którzy zażyją trochę tego 
      świństwa, zupełnie odbija szajba. - Postukał palcem w woreczek. - Jest 
      tego dość, żeby kilku ludziom popieprzyć w głowach tak, że nie 
      uwierzyłabyś. 

      Oddał jej woreczek i podniósł telefon, usiłując włożyć baterię na miejsce. 


      - Widziałam - powiedziała. - Widziałam, co to zrobiło z Lowellem... 

      - Jest sygnał - przerwał jej. - Do kogo chcesz zadzwonić? 

      Zastanowiła się, a potem wzięła telefon i zamknęła panel. 

      - Chyba nie mam do kogo. 

      - Ten stary ma telefon? 

      - Nie - odparła i skuliła się. - Boję się, że i jego zabili. Przeze 
      mnie... 

      Rydell nie wiedział, co na to powiedzieć. Był zbyt zmęczony, żeby 
      przerzucać obrazy. Jakiś facet z flagą konfederatów na ramieniu. Zupełnie 
      jak w domu. Zerknął na nią. Nie wyglądała na równie zmęczoną jak on. Tak 
      to jest być młodym, pomyślał. Miał szczerą nadzieję, że nie była na 
      lodzie, pląsie, ani innym świństwie. Może po prostu jeszcze nie minął jej 
      szok. Powiedziała, że Sammy został zabity, a obawia się o życie dwóch 
      innych. Najwyraźniej znała tego faceta, który wjechał rowerem na plecy 
      Svobodova, ale jeszcze nie wiedziała, że go zabili. Zabawne jak wielu 
      rzeczy nie zauważa się podczas walki. No cóż, nie widział powodu, żeby jej 
      o tym mówić, nie teraz. 

      - Spróbuję zadzwonić do Fontaine'a - powiedziała, znów otwierając telefon. 


      - Do kogo? 

      - Naprawia Skinnerowi elektrykę i inne rzeczy. 

      Wybrała numer, przyłożyła słuchawkę do ucha. Zamknął oczy i tak mocno 
      uderzył głową o oparcie kanapy, że prawie się obudził. 




      27
      Po burzy


      - Śmierdzi szczynami - rzekł z wyrzutem Skinner, budząc Yamazakiego ze 
      snu, w którym ten stał obok J.D. Shapely'ego na rozległej mrocznej 
      równinie, przed czarną i nie kończącą się ścianą, zapisaną imionami 
      zmarłych. 

      Yamazaki podniósł głowę. Ciemny pokój. Światło wpadające przez owalne 
      okno. 

      - Co ty tu robisz, Scooter? 

      Yamazakiego bolały pośladki i krzyż. 

      - Burza - powiedział, jeszcze na pół we śnie. 

      - Jaka burza? Gdzie dziewczyna? 

      - Nie ma jej. Nie pamiętasz? Loveless? 

      - O czym ty mówisz? - Skinner dźwignął się na jednym łokciu, wykopując się 
      spod koców i śpiwora, z obrzydzeniem krzywiąc pokrytą siwą szczeciną 
      twarz. - Potrzebna mi kąpiel. Suche rzeczy. 

      - Loveless. Znalazł mnie w barze. Zmusił, żebym go tu przyprowadził. 
      Pewnie śledził mnie wcześniej, kiedy stąd wychodziłem i... 

      - Jasne. Zamknij się, Scooter, dobrze? - Yamazaki zamknął usta. - Teraz 
      potrzebujemy trochę wody. Gorącej. Najpierw na kawę, a potem, żebym mógł 
      się umyć. Wiesz, jak zapalić kuchenkę Colemana? 

      - Co? 

      - Tę zieloną rzecz tam, z czerwonym zbiornikiem z przodu. Spróbuj 
      otworzyć, a ja powiem ci, jak go napompować. 

      Yamazaki wstał, krzywiąc się z bólu w krzyżu, po czym pokuśtykał w 
      kierunku pomalowanego na zielono pudełka, które wskazał mu Skinner. 

      - Znów poszła pieprzyć się z tym swoim wybrylantynowanym chłopakiem. Nie 
      ma z niej żadnego pożytku, Scooter... 




      Stał na dachu budki Skinnera, z nogawkami łopoczącymi na wietrze, który 
      nie nosił śladów niedawnej burzy, spoglądając na miasto oblane dziwnym 
      stalowym blaskiem, wciąż mając w oczach oderwane strzępy snu... Shapely 
      przemówił do niego głosem młodego Elvisa Presleya. Powiedział, że 
      przebaczył swoim zabójcom. Yamazaki spojrzał na sterczący róg 
      Transamerica, obandażowany stalową opaską założoną po "Little Grande", 
      znów słysząc głos ze snu. "Oni po prostu nie wiedzieli, co czynią". 
      Skinner klął, na dole, myjąc się gąbką namoczoną w wodzie podgrzanej na 
      Colemanie. Yamazaki pomyślał o swoim promotorze z uniwersytetu w Osace. 

      - Mam to w nosie - powiedział po angielsku do San Francisco. 

      Całe to miasto to Thomasson. Może cała Ameryka to Thomasson. Jak oni mogli 
      pojąć to w Osace, w Tokio? 

      - Hej, tam na dachu! - zawołał ktoś. Yamazaki odwrócił się i zobaczył 
      czarnoskórego mężczyznę na szczycie plątaniny wsporników otaczających 
      górny koniec windy Skinnera. Nieznajomy miał na sobie gruby tweedowy 
      płaszcz i szydełkową czapeczkę. - Nic się wam nie stało? Jak się ma 
      Skinner? 

      Yamazaki zawahał się, wspomniawszy Lovelessa. Jeśli Skinner lub ta 
      dziewczyna mają wrogów, to jak ich rozpoznać? 

      - Jestem Fontaine - powiedział tamten. - Chevette zadzwoniła do mnie, 
      kazała mi tu przyjść i sprawdzić, czy Skinner przetrwał burzę. Zajmuję się 
      tu przewodami, dbam o to, żeby jego winda chodziła. 

      - Kąpie się teraz - rzekł Yamazaki. - Podczas burzy trochę się... pogubił. 
      Zdaje się niczego nie pamiętać. 

      - Za pół godziny podłączę wam prąd. Chciałbym móc to samo powiedzieć 
      wszystkim. Poszły cztery transformatory. Mamy pięciu zabitych i słyszałem 
      o dwudziestu rannych. Skinner ma kawę? 

      - Tak. 

      - Chętnie wypiłbym filiżankę. 

      - Tak, proszę - rzekł Yamazaki i skłonił się. Czarnoskóry uśmiechnął się. 
      Yamazaki pospiesznie zszedł po drabince. - Skinner-san! Mężczyzna 
      nazwiskiem Fontaine, to pana przyjaciel? 

      Skinner wciskał się w pożółkłą przeciwpotną bieliznę. 

      - Beznadziejny partacz. Nadal nie ma prądu... 

      Yamazaki odsunął zasuwkę włazu i otworzył go. Po dłuższej chwili na dole 
      pojawił się Fontaine, niosąc w obu rękach zniszczone torby na narzędzia. 
      Postawiwszy jedną na podeście, a drugą zarzuciwszy na ramię, zaczął 
      wchodzić. 

      - Poszły ogniwa - powiedział Skinner, gdy Fontaine wszedł przez właz, 
      wpychając przed sobą torbę. Stary miał na sobie co najmniej trzy flanelowe 
      koszule, nierówno powpychane za pasek wiekowych, wełnianych, wojskowych 
      spodni. 

      - Pracujemy nad tym, szefie - rzekł Fontaine, wstając i wygładzając 
      płaszcz. - Mieliśmy naprawdę silną burzę. 

      - Tak mówi Scooter. 

      - No, nie wciska ci kitu, Skinner. Dzięki. - Fontaine wziął kubek z czarną 
      kawą i podmuchał na nią. Spojrzał na Yamazakiego. 

      - Chevette mówi, że pewnie nie wróci tu przez jakiś czas. Wiesz coś o tym? 


      Yamazaki zerknął na Skinnera. 

      - Nie ma z niej żadnego pożytku - rzekł Skinner. - Znów poszła z tym 
      zasraricem. 

      - Niczego takiego nie mówiła. W ogóle nic nie mówiła. Jednak jeśli nie 
      pojawi się tu przez jakiś czas, będziesz potrzebował kogoś, kto zaopiekuje 
      się tobą. 

      - Sam sobie poradzę. 

      - Wiem o tym, szefie - zapewnił Fontaine - ale w twojej windzie jest kilka 
      usmażonych serwomechanizmów. Naprawienie ich zajmie mi kilka dni, przy 
      całym tym zamieszaniu, jakie tu mamy. Potrzebujesz kogoś, kto będzie 
      wchodził i schodził po schodkach. Przynosił ci jedzenie i wszystko. 

      - Scooter może to robić. 

      Yamazaki zamrugał oczami. 

      - Tak? - Fontaine uniósł brwi, patrząc na Yamazakiego. - Zostanie pan tu i 
      zajmie się Skinnerem? 

      Yamazaki pomyślał o swoim wynajętym mieszkaniu w wysokim wiktoriańskim 
      domu, o czarnej marmurowej łazience większej od jego kawalerki w Osace. 
      Powiódł wzrokiem od Fontaine'a do Skinnera, a potem z powrotem. 

      - Jeśli Skinner-san sobie życzy, będzie to dla mnie zaszczyt. 

      - Rób jak chcesz - rzekł Skinner i zaczął metodycznie zdejmować pościel z 
      łóżka. 

      - Chevette mówiła mi, że może pan tu być - rzekł Fontaine. 

      - Wspominała o jakimś facecie z uniwersytetu... - Odstawił kubek na stół, 
      pochylił się i postawił obok niego swoją torbę z narzędziami. - 
      Powiedziała, że możecie mieć kłopoty z nieproszonymi gośćmi. - Rozpiął 
      dwie klamry spinające torbę i otworzył ją. Błysnęły narzędzia, rolki taśmy 
      izolacyjnej. Wyjął jakiś przedmiot owinięty naoliwioną szmatą, upewnił 
      się, że Skinner nie patrzy, i wepchnął to za szklane słoiki na półce nad 
      stołem. - Postaramy się, żeby przez kilka następnych dni nikt nieznajomy 
      nie dostał się tu na górę - powiedział do Yamazakiego, ściszając głos. - 
      Jednak to jest 38 Special, sześć kul z wydrążonymi czubkami. Gdybyś go 
      użył, to oddaj mi przysługę i wrzuć go do zatoki, dobrze? Jest, hm... - 
      uśmiechnął się Fontaine - niewiadomego pochodzenia. 

      Yamazaki pomyślał o Lovelessie. Przełknął ślinę. 

      - Wytrzymacie tu jakoś? 

      - Tak - odparł Yamazaki. - Tak, dziękuję. 




      28
      Van


      Była dziesiąta trzydzieści, zanim w końcu musieli wyjść na ulicę i tylko 
      dlatego, że Laurie, którą Chevette poznała, kiedy przyszła tu pierwszy 
      raz, powiedziała, że niebawem pojawi się kierownik, Benny Singh, więc nie 
      mogą tu dłużej zostać, szczególnie, że jej przyjaciel wygląda, jakby 
      zemdlał. Chevette powiedziała, że rozumie i podziękowała jej. 

      - Jak zobaczysz Sammy'ego Sala - powiedziała Laurie - pozdrów go ode mnie. 


      Chevette ze smutkiem kiwnęła głową i zaczęła potrząsać facetem. Zamruczał 
      i próbował odepchnąć jej dłoń. 

      - Obudź się. Musimy iść. 

      Nie mogła uwierzyć, że opowiedziała mu to wszystko, ale po prostu musiała 
      to z siebie wyrzucić, żeby nie zwariować. Chociaż mówienie o tym niczego 
      nie rozwiązało, a po gadce Rydella wszystko wydawało się jeszcze bardziej 
      skomplikowane. Wiadomość o tym, że ktoś wziął i zamordował tego dupka, 
      wydawała się nierealna, lecz jeśli tak się stało, to chyba wdepnęła 
      głębiej w gówno niż kiedykolwiek. 

      - Zbudź się! 

      - Jezu... - Wstał, przecierając oczy. 

      - Musimy iść. Wkrótce przyjdzie kierownik. Moja znajoma dała ci trochę 
      pospać. 

      - Dokąd idziemy? 

      Chevette myślała już o tym. 

      - Na Cole, obok Patelni, są miejsca, gdzie wynajmują pokoje na godziny. 

      - Hotele? 

      - Niezupełnie - powiedziała. - Dla ludzi, którzy potrzebują łóżka tylko na 
      chwilę. 

      Sięgnął za kanapę po swoją kurtkę. 

      - Spójrz na to - powiedział, wtykając palce w rozdarcie na ramieniu. - 
      Wczoraj była zupełnie nowa. 




      Okolica, ożywająca głównie nocą, rano wyglądała odrażająco. Nawet żebracy 
      wyglądali jeszcze gorzej o tej porze, tak jak ten gość z wrzodami, 
      próbujący sprzedać pół puszki sosu do spaghetti. Obeszła go z daleka. 
      Przecznicę czy dwie dalej zaczęli napotykać pierwszych przechodniów 
      podążających w kierunku Skywalker Park; w tłumie było bezpieczniej, ale i 
      więcej glin. Usiłowała przypomnieć sobie, czy ochroniarze Skywalker są z 
      IntenSecure, tej firmy, o której mówił Rydell. Zastanawiała się, czy 
      Fontaine poszedł do Skinnera, tak jak obiecał. Nie chciała zbyt wiele 
      mówić przez telefon, więc najpierw powiedziała, że przez jakiś czas jej 
      nie będzie, więc może Fontaine mógłby pójść zobaczyć, jak czuje się stary 
      i ten japoński student, który kręcił się koło niego ostatnio. Jednak 
      Fontaine wyczuł niepokój w jej głosie, więc zaczął ją naciskać i 
      powiedziała mu, że martwi się o Skinnera, bo pewni ludzie mogą przyjść i 
      zrobić mu krzywdę. 

      - Chyba nie mówisz o ludziach z mostu - rzekł, a ona odparła, że nie, ale 
      nic więcej nie może powiedzieć. Milczeli przez kilka sekund i w tle 
      słyszała śpiew jednego z dzieciaków Fontaine'a, afrykańską piosenkę z tymi 
      niesamowitymi gardłowymi głoskami. - Dobrze - powiedział w końcu Fontaine 
      - zrobię to dla ciebie. 

      Chevette pospiesznie podziękowała mu i rozłączyła się. Fontaine oddawał 
      wiele przysług Skinnerowi. Nigdy nie mówił o tym z Chevette, ale wydawało 
      się, że zna Skinnera od zawsze, a przynajmniej od kiedy stary zamieszkał 
      na moście. Wielu ludzi lubiło go i Chevette wiedziała, że Fontaine może 
      załatwić, że będą non stop obserwowali wieżę i windę Skinnera, wypatrując 
      obcych. Ludzie na moście pomagali sobie wzajemnie, a Fontaine'owi chętnie 
      oddadzą przysługę jako jednemu z najlepszych elektryków. 

      Teraz przechodzili obok tego sklepu mającego na zewnątrz rodzaj żelaznej 
      klatki zespawanej z kawałków złomu, gdzie można było usiąść przy 
      stoliczku, wypić kawę i zjeść precla. Chevette skręciło z głodu od zapachu 
      świeżego pieczywa. Właśnie myślała, że może powinni zajść tam i wziąć do 
      torebki tuzin precli i trochę sera, na wynos, kiedy Rydell położył dłoń na 
      jej ramieniu. Obróciła głowę i zobaczyła ten wielki, lśniący van, który 
      tuż przed nimi skręcił na Haight i jechał w ich kierunku. Tak jeździli 
      bogaci starzy ludzie w Oregonie, całymi kawalkadami, ciągnąc na lawetach 
      motorówki, małe dżipy lub motocykle przyczepione z tyłu jak łodzie 
      ratunkowe. Na noc zatrzymywali się na tych specjalnych kempingach 
      otoczonych drutem kolczastym, gdzie były psy i znaki WSTĘP WZBRONIONY, 
      których należało przestrzegać. 

      Rydell patrzył na tego vana, jakby nie wierzył własnym oczom. Samochód 
      zatrzymał się przy nich, a jakaś siwowłosa dama opuściła szybę i wychyliła 
      się z okienka po stronie kierowcy, mówiąc: 

      - Młodzieńcze! Przepraszam, jestem Danica Elliott i mam wrażenie, że 
      spotkaliśmy się wczoraj w samolocie z Burbank. 

      Danica Elliott była emerytką z Altadeny w SoCal i powiedziała, że 
      przyleciała do San Francisco tym samym samolotem co Rydell, żeby przenieść 
      męża do innego modułu kriogenicznego. No, właściwie nie męża, lecz jego 
      mózg, zamrożony po śmierci. 

      Chevette słyszała, że ludzie tak robią, chociaż nie potrafiła pojąć 
      dlaczego i najwidoczniej Danica Elliott także tego nie rozumiała. Jednak 
      powiedziała, że przyleciała tu narażać się na dalsze straty i przenieść 
      mózg jej męża Davida do jeszcze droższego zakładu, gdzie będą trzymać go w 
      osobnym pojemniku, a nie ze stertą innych zamrożonych mózgów, tak jak 
      dotychczas. Sprawiała na Chevette wrażenie naprawdę miłej starszej pani, 
      ale mogła gadać o tym bez końca, więc po chwili Rydell po prostu jechał i 
      kiwał głową, udając, że słucha, a Chevette, która go pilotowała, skupiła 
      całą uwagę na mapie wyświetlonej na desce rozdzielczej vana i wypatrując 
      policyjnych radiowozów. 

      Pani Elliott dopilnowała przenosin mężowskiego mózgu poprzedniego wieczoru 
      i powiedziała, że poczuła się tak wzruszona, że postanowiła wynająć ten 
      van i wrócić nim do Altadeny, nie spiesząc się i rozkoszując podróżą. 
      Problem w tym, że nie znała San Francisco, więc kiedy rano odebrała ten 
      samochód z wypożyczalni, nie potrafiła znaleźć wyjazdu na autostradę. 
      Zaczęła krążyć po Haight, która jej zdaniem nie wyglądała na bezpieczną 
      okolicę, ale na pewno była bardzo interesująca. 

      Wolna bransoletka kajdanek wciąż wysuwała się z rękawa kurtki Skinnera, 
      ale kobieta była zbyt zajęta rozmową, żeby to zauważyć. Rydell prowadził, 
      Chevette siedziała w środku, a pani Elliott po stronie pasażera. Van był 
      japońskiej produkcji i miał z przodu trzy automatycznie regulowane fotele 
      z głośnikami wbudowanymi w zagłówki. 

      Pani Elliott wyznała Rydellowi, że zgubiła się, więc może on zna miasto i 
      mógłby wyprowadzić ją gdzieś, skąd będzie mogła wyjechać na autostradę do 
      Los Angeles. Rydell gapił się na nią przez chwilę, a potem otrząsnął się i 
      powiedział, że nazywa się Berry Rydell i chętnie to zrobi wraz z 
      przyjaciółką Chevette, która zna miasto. Pani Elliott odpowiedziała, że 
      Chevette to śliczne imię. Dlatego wyjeżdżali teraz z San Francisco, a 
      dziewczyna podejrzewała, że Rydell zamierza namówić panią Elliott, żeby 
      zabrała ich ze sobą. Sama też nie potrafiła wymyślić nic lepszego, bo w 
      ten sposób zmywali się z ulicy i zostawiali za sobą faceta, który 
      zastrzelił Sammy'ego, a także tego Warbaby'ego i rosyjskich gliniarzy, co 
      wydawało jej się niezłym pomysłem, więc poza tym, że ssało ją z głodu w 
      żołądku, poczuła się trochę lepiej. Rydell przejechał obok lokalu 
      "In-and-Out Burger" i Chevette przypomniała sobie, jak Franklin - chłopak, 
      którego znała w Oregonie - poszedł i rozbił z wiatrówki litery B oraz R 
      tego neonu, tak że powstał napis "In-and-Out urge". Opowiedziała o tym 
      Rydellowi, ale nie uznał tego za zabawne. Przypomniała sobie, co nagadała 
      mu o Lowellu i pomyślała, że marny byłby jej los, gdyby ten kiedykolwiek 
      dowiedział się o tym, bo przecież Rydell prawie gliniarz. Jednak Lowell 
      zaniepokoił ją poprzedniego wieczoru. Siedział sobie, spokojny i wydawał 
      się zadowolony ze swoich powiązań i wszystkiego, a kiedy ona powiedziała 
      mu, że ktoś przed chwilą zastrzelił Sammy'ego Sala i na pewno chce 
      załatwić i ją, to on i Codes tylko siedzieli tam, popatrując na siebie, 
      jakby ta historia coraz mniej im się podobała. A potem wszedł ten wielki 
      pieprzony glina w prochowcu i o mało co nie posrali się ze strachu. Dobrze 
      jej tak. Nikt z jej znajomych nie przepadał za Lowellem, a Skinner 
      nienawidził go jak zarazy. Powiedział, że Lowell trzyma łeb tak głęboko we 
      własnej dupie, że równie dobrze mógłby wejść tam cały i zniknąć. Jednak 
      ona jeszcze nigdy tak naprawdę nie miała chłopca, a Lowell z początku był 
      taki miły. Gdyby tylko nie zaczął obracać pląsem, bo wtedy szybko zaczął 
      wyłazić z niego dupek, a Codes, który nigdy jej nie lubił, podpuszczał go, 
      żeby nazywał ją dziewuchą ze wsi. Pieprzyć to. 

      - Wiesz co - powiedziała - jeśli zaraz czegoś nie zjem, to chyba umrę. 

      A pani Elliott zaczęła nalegać, że Rydell ma natychmiast stanąć i kupić 
      Chevette coś do jedzenia, przepraszając, że nie zapytała ich, czy zjedli 
      śniadanie. 

      - Hmm - rzekł Rydell, marszcząc brwi w lusterku - wolałbym wydostać się 
      stąd przed porannym szczytem... 

      - Och - powiedziała pani Elliott, ale zaraz rozpromieniła się. - Chevette, 
      moja droga, jeśli przejdziesz do tyłu, znajdziesz tam lodówkę. Jestem 
      pewna, że ludzie z wypożyczalni wstawili tam koszyk z przekąskami. Prawie 
      zawsze tak robią. 

      To brzmiało kusząco. Chevette odpięła pasy i przecisnęła się między 
      fotelem swoim i pani Elliott. Dotarła do drzwiczek, a kiedy przez nie 
      przeszła, zapaliło się światło. 

      - Hej! - zawołała. - To cały dom! 

      - Dobrej zabawy! - powiedziała pani Elliott. 

      Światło pozostało zapalone, kiedy Chevette zamknęła za sobą drzwi. Nigdy 
      przedtem nie była w środku takiego samochodu, więc pierwsze o czym 
      pomyślała, to że jest prawie tak duży jak pokój Skinnera, tylko dziesięć 
      razy wygodniejszy. Wszystko tu było szare: szara wykładzina, szary plastik 
      i szara sztuczna skóra. Lodówką okazało się to sprytne małe urządzenie 
      wbudowane w szafkę, a w środku był koszyk owinięty w folię zawiązaną 
      wstążką. Zdjęła folię i znalazła wino, serki, jabłko, gruszkę, krakersy i 
      kilka batonów czekoladowych. W lodówce była także cola i butelkowana woda. 
      Chevette usiadła na łóżku i zjadła ser, kilka krakersów, batonik 
      czekoladowy zrobiony we Francji, po czym popiła to wodą z butelki. Później 
      włączyła telewizor, który miał dwadzieścia trzy kanały satelitarne. Kiedy 
      skończyła, wrzuciła pustą butelkę, papiery i śmieci do małego kosza 
      wbudowanego w ścianę, wyłączyła telewizor, zdjęła buty i wyciągnęła się na 
      łóżku. Czuła się dziwnie, leżąc w pokoiku jadącym nie wiadomo dokąd; 
      Chevette zastanawiała się, gdzie znajdą się jutro. Tuż przed zaśnięciem 
      przypomniała sobie, że w kieszeni spodni wciąż ma torebkę z pląsem Codesa. 
      Lepiej się tego pozbyć. Było tego dość, żeby pójść do więzienia. Pomyślała 
      o tym, co ten narkotyk wyprawia z ludźmi i jakie to dziwne, że niektórzy 
      wydają na to wszystkie pieniądze. Naprawdę, wolałaby, żeby Lowell tego nie 
      robił. 

      Obudziła się, kiedy położył się obok niej; van jechał, ale wiedziała, że 
      musiał wcześniej stanąć. Było ciemno. 

      - Kto prowadzi? 

      - Pani Armbruster. 

      - Kto? 

      - Pani Elliott. Pani Armbruster to nauczycielka, która mnie uczyła; była 
      do niej podobna. 

      - Dokąd ona jedzie? 

      - Do Los Angeles. Powiedziałem, że ją zmienię, kiedy się zmęczy. Prosiłem, 
      żeby nie budziła nas przy przekraczaniu granicy stanu. Kiedy taka starsza 
      pani jak ona powie im, że nic nie przewozi, pewnie przepuszczają, nawet 
      nie zaglądając do środka. 

      - A jeśli zajrzą? 

      Leżał dostatecznie blisko niej na tym wąskim łóżku, żeby wyczuła, jak 
      wzruszył ramionami. 

      - Rydell? 

      - Hmm? 

      - Dlaczego są głównie rosyjscy policjanci? 

      - Co masz na myśli? 

      - Kiedy oglądasz telewizję, na przykład jakiś kryminał, połowa policjantów 
      to zawsze Rosjanie. Albo ci faceci na moście. Dlaczego Rosjanie? 

      - No cóż - odparł - w telewizji trochę przesadzają, przez organizację i ze 
      względu na widzów, którzy w taki sposób chcą to widzieć. Jednak rzecz w 
      tym, że skoro Rosjanie kierują większością mafijnych działań, to 
      potrzebujemy też rosyjskich policjantów... 

      Usłyszała, jak ziewnął, i poczuła, że przeciągnął się. 

      - Czy wszyscy są tacy jak ci dwaj w "Dysydentach"? 

      - Nie - odparł. - Zawsze trafiają się skorumpowani gliniarze, ale tak to 
      już jest... 

      - Co zrobimy, kiedy dojedziemy do Los Angeles? 

      Jednak on już nie odpowiedział, a po chwili zaczął chrapać. 




      29
      Nieczynne centrum handlowe


      Rydell otworzył oczy. Pojazd nie jechał. Podsunął timexa pod nos i 
      nacisnął przycisk oświetlacza. 3:15 po południu. Chevette Washington 
      skuliła się obok niego w tej motocyklowej kurtce. Wyglądało to tak, jakby 
      spał obok podniszczonego bagażu. Przetoczył się na bok, znalazł roletę na 
      oknie obok i podniósł ją odrobinę. Równie ciemno jak w środku. 

      Śniła mu się lekcja z panią Armbruster, w piątej klasie szkoły podstawowej 
      Olivera Northa. Mieli ich puścić do domu, ponieważ LeamingNet ogłosiła, że 
      wobec groźby epidemii kansaskiego zapalenia płuc nie należy w tym tygodniu 
      trzymać w szkołach dzieci z Wirginii i Tennessee. Wszyscy mieli na 
      twarzach te wypukłe papierowe maski, które pielęgniarki zostawiły im rano 
      na ławkach. Pani Armbruster właśnie wyjaśniła im znaczenie słowa 
      "pandemia". Poppy Markoff, która siedziała obok niego i miała już wielkie 
      cycki, powiedziała pani Armbruster, że według jej taty KZP zabije każdego, 
      nim zdąży dojść do autobusu. Nauczycielka, w swojej mikroporowej masce 
      kupionej w drugstorze, zaczęła omawiać słowo "panika", wywodząc je od 
      wspólnego rdzenia z "pandemią", ale w tym momencie Rydell obudził się. 

      Usiadł na łóżku. Bolała go głowa i czuł się chory. KZP. A może gorączka 
      Mokola. 

      - Nie panikuj - powiedział do siebie pod nosem. 

      Jednak nie opuszczały go niedobre przeczucia. Wstał i poszukał drogi 
      wyjścia. Spod drzwiczek sączyła się smuga światła. Znalazł klamkę. Uchylił 
      drzwi. 

      - Cześć. - Złoty uśmiech. Kanciasty pistolet automatyczny wycelowany w oko 
      Rydella. Facet obrócił fotel i odchylił go do tyłu. Położył buty na 
      środkowym siedzeniu. Przyciemnił światło pod sufitem. 

      - Gdzie pani Elliott? 

      - Poszła sobie. 

      Rydell szerzej otworzył drzwi. 

      - Pracuje dla ciebie? 

      - Nie - odparł mężczyzna. - Ona jest z IntenSecure. 

      - Wsadzili ją do samolotu, żeby mnie pilnowała? 

      Mężczyzna wzruszył ramionami. Rydell zauważył, że lufa broni nawet nie 
      drgnęła przy tym geście. Facet miał na rękach gumowe rękawiczki i ten sam 
      długi płaszcz, w którym wysiadł z samochodu Rosjan - australijską pelerynę 
      z czarnego mikroporu. 

      - Jak udało jej się trafić na nas przed salonem tatuażu? 

      - Warbaby przydaje się na coś. Miał w odwodzie jeszcze paru ludzi. 

      - Nikogo nie zauważyłem. 

      - Nie miałeś zauważyć. 

      - Powiedz mi coś - rzekł Rydell. - To ty załatwiłeś tego Blixa w hotelu? 

      Mężczyzna spojrzał na niego nad lufą pistoletu. Taki mały kaliber zwykle 
      nie powodował większych obrażeń, więc Rydell domyślił się, że amunicja 
      została odpowiednio spreparowana. 

      - Nie wiem, po co chcesz to wiedzieć. 

      Rydell zastanowił się. 

      - Widziałem zdjęcie. Nie wyglądasz na szaleńca. 

      - To moja praca. 

      Yhm, pomyślał Rydell, równie dobrze można by gadać z komputerem. Po prawej 
      stronie drzwi była lodówka i zlew, więc nie mógł uskoczyć w tę stronę. 
      Gdyby skoczył w lewo, facet pewnie przestrzeliłby ściankę i mógłby trafić 
      nie tylko jego, ale i dziewczynę. 

      - Nawet o tym nie myśl. 

      - O czym? 

      - O bohaterstwie. To policyjne gówno. - Zdjął buty ze środkowego fotela. - 
      Wejdź tu. Powoli. Bardzo powoli. Siądź na tym fotelu i połóż ręce na 
      kierownicy. Na dziewiątej i drugiej godzinie. Trzymaj je tam. Jeżeli nie, 
      wpakuję ci kulę za prawe ucho. Nawet tego nie usłyszysz. 

      Mówił powoli i monotonnie, w sposób przypominający Rydellowi weterynarza 
      uspokajającego konia. Rydell wykonał polecenie. Nie widział nic na 
      zewnątrz. Tylko mrok i refleksy awaryjnego światła. 

      - Gdzie jesteśmy? - zapytał. 

      - Lubisz centra handlowe, Rydell? Macie takie coś w Knoxville? - Rydell 
      zerknął na niego z ukosa. - Patrz przed siebie, proszę. 

      - Taak, mamy centra handlowe. 

      - Temu nie poszło najlepiej. - Rydell ścisnął piankową wyściółkę 
      kierownicy. - Spokojnie. - Mężczyzna kopnął piętą w ściankę. - Panno 
      Washington! Niech pani wzejdzie i zaświeci! Proszę zaszczycić nas swoją 
      obecnością. 

      Rydell usłyszał podwójne stuknięcie, gdy podskoczyła, wyrwana ze snu, 
      uderzyła głową w sufit i spadła z łóżka. Potem zobaczył jej pobladłą twarz 
      odbitą w szybie. Widział, że zobaczyła mężczyznę i broń. 

      Nie należała do tych, które wrzeszczą. 

      - Zastrzelił pan Sammy'ego Sala - powiedziała. 

      - Próbowałaś załatwić mnie prądem - odparł mężczyzna, jakby mógł sobie 
      teraz pozwolić na poczucie humoru. - Wejdź tu, obróć się i usiądź na 
      środkowej konsoli. Dobrze. Teraz pochyl się i oprzyj dłonie na siedzeniu. 

      Siadła obok Rydella, obejmując nogami konsolę, tyłem do przedniej szyby. 
      Jakby jechała na jakiejś mechanicznej zabawce. Teraz przesunięcie lufy o 
      centymetr wystarczyłoby facetowi, żeby strzelić każdemu z nich w głowę. 

      - Chcę, żebyś zdjęła kurtkę - powiedział jej - więc w tym celu będziesz 
      musiała zdjąć ręce z fotela. Postaraj się to zrobić tak, żeby jedna z 
      dłoni przez cały czas pozostała na siedzeniu. Nie spiesz się. 

      Kiedy w końcu zdołał strząsnąć jej kurtkę z lewego ramienia, upadła na 
      jego nogi. 

      - Czy są tam jakieś igły, noże czy inne niebezpieczne narzędzia? 

      - Nie. 

      - A co z ładunkami elektrycznymi? To twoja specjalność. 

      - Tylko okulary tego dupka i telefon. 

      - Słyszysz, Rydell - powiedział - tego dupka. Tak zostanie w pamięci. 
      Bezimienny. Jeszcze jeden bezimienny dupek... 

      Wolną ręką przetrząsał kieszenie kurtki. Wyjął futerał, telefon i położył 
      je na szerokiej, miękkiej desce rozdzielczej vana. Rydell obrócił głowę i 
      patrzył na niego, chociaż facet mu zabronił. Zobaczył, jak dłoń w 
      rękawiczce otwiera futerał, wyjmuje czarne szkła. Tylko wtedy tamten 
      spuścił go z oka, a i to tylko na ułamek sekundy. 

      - To one - powiedział Rydell. - Masz je. 

      Ręka schowała okulary z powrotem, zamknęła futerał. 

      - Tak. 

      - I co teraz? 

      Uśmiech zniknął. Bez niego mężczyzna wyglądał, jakby w ogóle nie miał 
      warg. Potem wrócił, jeszcze szerszy i bardziej błyszczący. 

      - Możesz przynieść mi colę z lodówki? Wszystkie okna i drzwi z tyłu są 
      zamknięte. 

      - Chcesz colę? - powiedziała z niedowierzaniem. - Zastrzelisz mnie, kiedy 
      wstanę. 

      - Nie - powiedział. - Niekoniecznie. Chcę colę. Zaschło mi w gardle. 

      Obróciła głowę i spojrzała na Rydella szeroko otwartymi, wystraszonymi 
      oczami. 

      - Przynieś mu tę colę - powiedział Rydell. 

      Wstała z konsoli i przecisnęła się do tyłu, ale tylko tuż za drzwi, gdzie 
      stała lodówka. 

      - Patrz przed siebie - przypomniał Rydellowi. Zobaczył odbite w szybie 
      światło padające z lodówki i pochylającą się nad nią Chevette. 

      - D-dietetyczna czy normalna? 

      - Dietetyczną proszę. 

      - Klasyczna czy bezkofeinowa? 

      - Klasyczna. 

      Wydał dziwny dźwięk, który zdawał się Rydellowi stłumionym śmiechem. 

      - Nie ma szklanek. 

      Znów ten sam odgłos. 

      - Wypiję z puszki. 

      - T-trochę rozlałam - powiedziała. - Trzęsą mi się ręce... 

      Rydell zerknął w bok, zobaczył, jak facet bierze czerwoną puszkę ze 
      ściekającą po niej brązową colą. 

      - Dziękuję. Teraz możesz ściągnąć spodnie. 

      - Co? 

      - Te czarne spodnie, które masz na sobie. Zdejmij je, powoli. Lubię 
      skarpetki. Możesz zostać w samych skarpetkach. 

      Rydell dostrzegł wyraz jej twarzy, odbitej w lusterku, a potem zobaczył, 
      jak zastygła. Dziewczyna pochyliła się, ściągając spodnie. 

      - Teraz wracaj na konsolę. Dobrze. Tak jak przedtem. Niech na ciebie 
      popatrzę. Ty też chcesz popatrzeć, Rydell? 

      Rydell obrócił się, spojrzał na siedzącą dziewczynę, jej gołe nogi gładkie 
      i muskularne, zupełnie białe w nikłym świetle. Mężczyzna pociągnął łyk 
      coli, obserwując go znad brzegu puszki. Odstawił ją na konsolę i otarł 
      wargi wierzchem opiętej rękawiczką dłoni. 

      - Niezłe, no nie, Rydell? - Ruchem głowy wskazał na Chevette. - Jest na co 
      popatrzeć, nie powiem. - Rydell spojrzał na niego. - Czy to cię niepokoi, 
      Rydell? 

      Nie odpowiedział. Mężczyzna znów wydał ten dźwięk, który mógłby być 
      śmiechem. Upił trochę coli. 

      - Myślisz, że załatwienie tego zasrańca w hotelu sprawiło mi przyjemność? 

      - Nie wiem. 

      - Tak myślisz. Wiem, sądzisz, że bawi mnie mokra robota. I tak było, 
      naprawdę. A wiesz na czym polega różnica? 

      - Różnica? 

      - Nie stanął mi, kiedy to robiłem. Oto różnica. 

      - Znałeś go? 

      - Co? 

      - Pytam, czy miałeś coś przeciwko niemu, dlaczego to zrobiłeś? 

      - Och, można powiedzieć, że go dobrze znałem. Tak jak nikogo nie powinno 
      się znać. Wiedziałem o wszystkim, co robił. Zasypiałem, słuchając jego 
      oddechu. Doszło do tego, że mogłem powiedzieć, ile wypił, słysząc jego 
      oddech. 

      - Pił? 

      - Tak. Był Serbem. Ty byłeś policjantem, prawda? 

      - Taak. 

      - Musiałeś kiedyś kogoś śledzić? 

      - Nie zaszedłem tak wysoko. 

      - To zabawne, kiedy się ich szpieguje. Podróżuje z nimi. Oni cię nie 
      znają. Nie wiedzą, że tam jesteś. Och, domyślają się. Zakładają, że są 
      pilnowani. Jednak nie wiedzą, kim jesteś. Czasem widzisz, jak przyglądają 
      się komuś, na przykład w holu jakiegoś hotelu i wiesz, że uważają, iż 
      zdemaskowali swego prześladowcę. Jednak zawsze się mylą. A kiedy ich tak 
      pilnujesz, Rydell, przez kilka miesięcy, to zaczynasz ich kochać. - Rydell 
      zobaczył, jak napięte białe uda Chevette Washington lekko zadrżały. - 
      Jednak potem, po kilku następnych miesiącach, dwudziestu lotach, dwóch 
      tuzinach hoteli, wszystko zaczyna się zmieniać... 

      - Już ich nie kochasz? 

      - Nie. Już nie. Zaczynasz czekać na to, że coś spieprzą. Chcesz, żeby 
      zawiedli zaufanie. Ponieważ pełne zaufanie to w przypadku kuriera straszna 
      rzecz. Straszna. 

      - Kuriera? 

      - Spójrz na nią, Rydell. Ona wie. Chociaż rozwozi tylko poufne papiery po 
      San Francisco, jest kurierem. Ufają jej. Dane stają się namacalne. Ona je 
      dostarcza. Przewozisz je, prawda, mała? 

      Nadal siedziała nieruchomo jak sfinks, wbijając białe palce w szare obicie 
      środkowego fotela. 

      - To właśnie robię, Rydell. Patrzę, jak przewożą przesyłki. Pilnuję ich. 
      Czasem jacyś ludzie próbują im je odebrać. - Dopił colę. - Zabijam tych 
      ludzi. Prawdę mówiąc, to najlepsza część tej roboty. Byłeś kiedyś w San 
      Jose, Rydell? 

      - W Kostaryce? 

      - Zgadza się. 

      - Nigdy. 

      - Tam ludzie wiedzą, jak żyć. 

      - Pracujesz dla banku danych. 

      - Nie powiedziałem tego. Ktoś inny musiał o tym donieść. 

      - On też dla nich pracował. Przewoził te okulary dla kogoś, z Kostaryki, a 
      ona je zabrała. 

      - Ucieszyłem się z tego. Bardzo się ucieszyłem. Mieszkałem obok. Wszedłem 
      przez drzwi łączące nasze pokoje. Przedstawiłem się. Spotkał Lovelessa. Po 
      raz pierwszy i ostatni. 

      Lufa nie poruszyła się, ale drugą ręką zaczął drapać się po głowie. 
      Czochrał się, jakby miał pchły. 

      - Lovelessa? 

      - Moje nom. Nom de thing. - Z jego ust popłynął potok stów, które Rydell 
      uznał za hiszpańskie, ale zrozumiał tylko nombre de cośtam. - Myślisz, że 
      ona ma ciasną, Rydell? Lubię właśnie takie. 

      - Jesteś Amerykaninem? 

      Lekko przechylił głowę, słysząc to pytanie, a jego oczy zamętniały na 
      moment, lecz zaraz ożywiły się znowu, jasne jak chromowany pierścień wokół 
      wylotu lufy. 

      - Wiesz, kto wymyślił ten bank danych, Rydell? 

      - Kartele. Kolumbijczycy. 

      - Zgadza się. Ściągnęli pierwsze systemy ekspertowe do Ameryki Środkowej w 
      latach osiemdziesiątych, żeby koordynować transporty. Ktoś musiał im je 
      zainstalować. Trwała wojna narkotykowa. Wielu Amerykanów było po drugiej 
      stronie barykady. 

      - No - powiedział Rydell - teraz robimy tu własne narkotyki, no nie? 

      - Jednak oni mają bank danych. Nie potrzebują już narkobiznesu. Są tym, 
      czym kiedyś była Szwajcaria. Jedynym miejscem na świecie, gdzie ludzie 
      przechowują to, czego nie mogą schować nigdzie indziej. 

      - Jesteś chyba trochę za młody, żebyś to ty im w tym pomógł. 

      - Mój ojciec. Znasz swojego ojca, Rydell? 

      - Jasne. 

      Przynajmniej do pewnego stopnia. 

      - Ja nie. Przez to musiałem poddać się długotrwałej terapii. 

      Cieszę się, że dała wyniki, pomyślał Rydell. 

      - A Warbaby też pracuje dla banku danych? 

      Na czole mężczyzny perlił się pot. Otarł go grzbietem dłoni, w której 
      trzymał pistolet, ale natychmiast ponownie wycelował w Rydella. 

      - Włącz światła, Rydell. Powoli. Zdejmij lewą rękę z kierownicy. 

      - Dlaczego? 

      - Dlatego, że będziesz martwy, jeśli tego nie zrobisz. 

      - W porządku, ale po co? 

      - Zrób to, dobrze? 

      Pot zalewał mu oczy. Rydell zdjął lewą rękę z kierownicy, włączył światła, 
      przełączył na długie. Dwa strumienie światła padły na rząd nieczynnych 
      sklepów, plastikowych szyldów pokrytych kurzem. Ten na wprost lewego 
      reflektora głosił DZIURA. 

      - Dlaczego ktoś nazwał tak swój sklep? 

      - Próbujesz popieprzyć mi w głowie, Rydell? 

      - Nie, ale to taka dziwna nazwa. Wszystkie te sklepy są teraz jak 
      dziury... 

      - Warbaby to tylko najemnik. IntenSecure wzywa go, kiedy robi się 
      zamieszanie. Zawsze to robią, zawsze... 

      Samochód stał na placyku, w centrum handlowym, gdzie wszystkie sklepy 
      miały wystawy zabite deskami lub zamalowane na biało. Znajdowało się pod 
      ziemią albo było całkowicie zadaszone. 

      - A zatem, kiedy ona ukradła okulary z hotelu pilnowanego przez 
      IntenSecure, wezwali Warbaby'ego? 

      Rydell spojrzał na Chevette Washington. Wyglądała jak jedna z tych 
      chromowanych rzeczy na maskach antycznych samochodów, tyle że miała gęsią 
      skórkę na udach. Nie było tu zbyt ciepło, więc Rydell uznał, że jednak 
      znajdują się pod ziemią. 

      - Wiesz co, Rydell? 

      - Co? 

      - Nie masz o niczym pojęcia. Mówię ci, ty w ogóle nie orientujesz się w 
      sytuacji. To zbyt skomplikowane dla kogoś takiego jak ty. Nie wiesz, jak 
      powiązać fakty. IntenSecure należy do kompanii, której własnością są 
      informacje w tych okularach. 

      - Singapur - mruknął Rydell. - DatAmerica też jest własnością Singapuru? 

      - Nie możesz tego udowodnić. Kongres też nie mógł. 

      - Spójrz na te szczury... 

      - Mieszasz mi we łbie... 

      Rydell patrzył, jak ostatni z trzech szczurów znika we wnętrzu sklepu o 
      nazwie DZIURA. Weszły przez kratkę wentylacyjną albo inny otwór. Dziurę. 

      - Nie. Widziałem je. 

      - Czy przyszło ci do głowy, że nie siedziałbyś tu, gdyby Lucius pieprzony 
      Warbaby nie jeździł w zeszłym miesiącu na wrotkach? 

      - Co takiego? 

      - Załatwił sobie kolano. Warbaby nie może prowadzić, więc zjawiasz się ty. 
      Pomyśl o tym. Co ci to mówi o ostatniej fazie kapitalizmu? 

      - O czym? 

      - Niczego was nie uczą w tej Akademii Policyjnej? 

      - Uczą. Wielu rzeczy - odparł Rydell, myśląc: na przykład jak rozmawiać z 
      takimi pierdolcami, kiedy jest się zakładnikiem, tyle że jakoś nie mógł 
      sobie przypomnieć, na czym to polega. Zdaje się, że trzeba zachęcać ich do 
      gadania i nie spierać się. - Dlaczego wszyscy uganiają się za tymi szkłami 
      jak kot z pęcherzem? 

      - Zamierzają odbudować San Francisco. Dosłownie od podstaw. Tak jak robią 
      to z Tokio. Zaczną od wkomponowania siedemnastu kompleksów mieszkalnych w 
      istniejącą infrastrukturę. Osiemdziesięciopiętrowe domy z biurami i 
      mieszkaniami, ze sklepami oraz apartamentami na dole. Całkowicie 
      samowystarczalne. Paraboliczne anteny, generatory mocy. Nowe budynki, 
      człowieku, będą pożerać własne ścieki. 

      - Kto będzie pożerać ścieki? 

      - Te budynki. Oni zamierzają tego dokonać, Rydell. Tak jak teraz robią to 
      w Tokio. Taki tunel pod zatoką... 

      - Sunflower - powiedziała Chevette i zaraz zrobiła taką minę, jakby tego 
      pożałowała. 

      - Ktoś patrzył przez te... - Błysnęły złote zęby. 

      - Hmm, oni... - Rydell postępował zgodnie z instrukcją rozmowy z 
      uzbrojonym szaleńcem. 

      - Tak? 

      - No to w czym problem? Chcą to zrobić, pozwólmy im. 

      - Problem polega na tym - zaczął Loveless, zaczynając rozpinać koszulę - 
      że miasto wielkości San Francisco ma mniej więcej takie pojęcie o tym, 
      czego chce, a raczej czego powinno chcieć, jak ty. A więc niewielkie. Są 
      ludzie, miliony ludzi, którzy sprzeciwialiby się nawet istnieniu tego 
      planu. A ponadto ceny nieruchomości... 

      - Nieruchomości? 

      - Znasz trzy najważniejsze czynniki wpływające na cenę nieruchomości? 

      Pierś Lovelessa, bezwłosa i sztucznie pigmentowana, lśniła od potu. 

      - Trzy? 

      - Lokalizacja, lokalizacja i jeszcze raz lokalizacja. 

      - Nie rozumiem. 

      - I nigdy nie zrozumiesz. Tymczasem ludzie, którzy wiedzą, gdzie kupować, 
      i gdzie postawić wieżowce, zrobią to. Zgarną wszystko. 

      Rydell zastanowił się. 

      - Ty widziałeś te plany, prawda? 

      Loveless kiwnął głową. 

      - W Mexico City. Zostawił je w pokoju. Nigdy, przenigdy nie powinien tego 
      robić. 

      - Tak jak ty nie powinieneś patrzeć? - wyrwało się Rydellowi. 

      Pomimo zimna Loveless cały spływał potem. Jakby wysiadł mu cały układ 
      termoregulacji. Mrugał oczami i ocierał zalewający je pot. 

      - Robiłem swoje. Moją robotę. Wiele razy. Latami. Mój ojciec też. Ty nie 
      widziałeś, jak oni tam żyją. W rezydencjach. Ludzie tutaj nie mają 
      pojęcia, co potrafią zdziałać pieniądze. Nigdy też nie widzieli takiej 
      góry forsy. Oni tam żyją jak bogowie. Niektórzy mają ponad sto lat, 
      Rydell... 

      W kącikach ust Lovelessa pokazały się białe kłaczki śliny i Rydell znów 
      przypomniał sobie mieszkanie dziewczyny Turveya, jego oczy, i dopiero 
      teraz pojął, co ona zrobiła. Chevette wsypała całą torebkę pląsu do coli, 
      którą mu przyniosła. Rozsypała trochę przy wsypywaniu do puszki, więc 
      ulała trochę napoju i spłukała wierzch. Loveless rozpiął koszulę do pasa, 
      czarny materiał jeszcze pociemniał od potu, a jego twarz zrobiła się 
      czerwona. 

      - Loveless... - zaczął Rydell, nie mając pojęcia, co powiedzieć, ale wtedy 
      facet wrzasnął przeraźliwie, piskliwym nieludzkim jękiem królika 
      wpadającego w sidła i zaczął walić kolbą pistoletu w ciasno opięte 
      dżinsami krocze, jakby przywarło tam jakieś okropne stworzenie, które 
      musiał zabić. Broń strzelała przy każdym uderzeniu, wybijając w pokrytej 
      wykładziną podłodze dziury wielkości pięciodolarówek. Chevette Washington 
      zeskoczyła z konsoli jak wystrzelona z procy, przeleciała nad środkowym 
      fotelem i wylądowała w kabinie z tyłu. Loveless zamarł, drżąc, jakby 
      wszystkie atomy jego ciała jednocześnie przemieściły się na inne orbity. 
      Potem uśmiechnął się, bo być może zdołał zabić to, co dobierało mu się do 
      krocza, ponownie wrzasnął i zaczął strzelać przez szybę. Jedyne co w tym 
      momencie przyszło Rydellowi do głowy, to słowa pewnego instruktora, według 
      którego przy przedawkowaniu pląsu nadmierna dawka PCP to jak aspiryna 
      popita cola. Chevette Washington też chyba całkiem ześwirowała, bo sądząc 
      po odgłosach, usiłowała wykopać tylne drzwiczki vana. 

      - Mają po sto lat, te pierdoły - powiedział Loveless i jakby zatkał, 
      wymieniając pusty magazynek na nowy - a to jeszcze nie koniec... 

      - Tam - powiedział Rydell. - Obok "Dziury"... 

      - Kto? 

      - Svobodov - odparł Rydell, podejrzewając, że to zadziała. 

      Niewielki pistolet wypluł serię pocisków jak miazgacz kawałki gumy. Przy 
      trzecim Rydell sięgnął ręką, odblokował zamek drzwi i wytoczył się z wozu. 
      Wylądował plecami na jakichś puszkach i czymś, co spłaszczyło się jak 
      styropianowe kubki. Przetoczył się. Turlał się, aż zatrzymała go jakaś 
      przeszkoda. Te małe pociski wywalały wielkie dziury w zamalowanych na 
      biało witrynach nieczynnych sklepów. Cała szyba runęła z głośnym 
      trzaskiem. Słyszał, jak Chevette Washington łomocze w tylne drzwi vana i 
      pożałował, że nie może jej uciszyć. 

      - Hej! Loveless! - Strzały ucichły. - Svobodov dostał! - Chevette wciąż 
      bębniła. Jezu. - Potrzebuje karetki! 

      Na czworakach, zza jakiejś niskiej fontanny cuchnącej chlorem i kurzem, 
      zobaczył, jak Loveless niezdarnie wysiada po stronie kierowcy, z twarzą 
      śliską i lśniącą od potu. Rydell zrozumiał, że facet jest tak dobrze 
      wyszkolony, że instynktownie usiłuje robić swoje mimo przedawkowania 
      pląsu. Wciąż poruszał się tak, jak uczono na szkoleniu w szybkim 
      strzelaniu, trzymając oburącz pistolet, skulony, wodząc lufą w 
      poszukiwaniu celu. Chevette zaś za wszelką cenę usiłowała wykopać tylne 
      drzwi vana, zrobione z hekscelu lub równie odpornego draństwa. Potem 
      Loveless wpakował w nie parę kul i nagle przestała. 




      30
      Karnawał dusz


      O czwartej Yamazaki zszedł po schodkach, po których wchodził z Lovelessem 
      po ciemku poprzedniej nocy. Fontaine poszedł - dwadzieścia minut przed 
      tym, zanim włączono prąd - zabierając ze sobą, mimo protestów Skinnera, 
      wielki tobół prania. Skinner przez cały dzień segregował zawartość 
      zielonej skrzynki na narzędzia, tej którą przewrócił, szukając nożyc do 
      cięcia drutu. Yamazaki obserwował dłonie starego, dotykające kolejno 
      każdego przedmiotu, wyobrażając sobie, że dostrzega chwilowy przypływ sił 
      lub zręczności, a może tylko wspomnienie podjętych, zaniechanych czy 
      skończonych zadań. 

      - Narzędzia zawsze można sprzedać - głośno rozmyślał Skinner - na pewno 
      ktoś je kupi. Tylko potem potrzebujesz akurat tych, których się pozbyłeś. 
      - Yamazaki nie znał angielskich nazw większości narzędzi, a wielu nigdy 
      jeszcze nie widział. - Okrąglak - powiedział Skinner, trzymając w dłoni 
      brązowy od rdzy, długi kawałek stali, groźnie sterczący mu spomiędzy 
      palców. - Bardzo przydatna rzecz, Scooter, ale większość ludzi nie 
      widziała go na oczy. 

      - Do czego służy, Skinner-san? 

      - Do powiększania okrągłych otworów. Poszerza je, równomiernie, jeśli 
      właściwie go używasz. Najczęściej w blasze, ale także w plastiku i 
      syntetykach. We wszystkim cienkim i dość sztywnym. Oprócz szkła. 

      - Masz wiele narzędzi, Skinner-san. 

      - Nigdy nie nauczyłem się dobrze posługiwać większością z nich. 

      - Jednak zbudowałeś ten pokój. 

      - Widziałeś kiedyś prawdziwego cieślę przy pracy, Scooter? 

      - Raz, kiedyś - odparł Yamazaki, wspominając pokaz na festiwalu, migoczące 
      ostrza, zapach ciętego cedru. Pamiętał wygląd drewna, kremowego i 
      gładkiego. Wznoszono herbaciarnię, na czas trwania festiwalu. - Drewno 
      jest wielką rzadkością w Tokio, Skinner-san. Nie znajdzie się tam 
      wyrzuconego kawałeczka, nawet najmniejszego. 

      - Tu też nie tak łatwo je znaleźć - rzekł Skinner, próbując kciukiem 
      ostrze dłuta. Czy miał na myśli Amerykę, San Francisco czy most? - Zanim 
      podłączono nam prąd, paliliśmy drewno wyłowione z rzeki. Miastu nie 
      podobało się to. Zanieczyszczało powietrze, Scooter. Teraz rzadko to 
      robimy. 

      - To kwestia umowy? 

      - Raczej zdrowego rozsądku... 

      Skinner włożył dłuto do płóciennego pokrowca i ostrożnie umieścił w 
      skrzynce na narzędzia. 




      Procesja powoli podążała w kierunku San Francisco, na górnym poziomie, a 
      Yamazaki żałował, że zostawił notebook w pokoju Skinnera. Po raz pierwszy 
      był tu świadkiem jakiejś uroczystości. W wąskiej, zamkniętej przestrzeni 
      nie dało się oglądać przemarszu inaczej niż jako korowód poszczególnych 
      uczestników, idących pojedynczo lub dwójkami, a mimo to była to procesja, 
      niewątpliwie pogrzebowa, być może poświęcona pamięci zmarłych. Najpierw 
      szły dzieci, siedmioro, jedno za drugim w podartych, posypanych popiołem 
      ubraniach. Każde dziecko miało na twarzy malowaną gipsową maskę, wyraźnie 
      przypominającą Shapely'ego. Nie zachowywały się jak w kondukcie; niektóre 
      przystawały, zadowolone z zainteresowania, jakie budziły. 

      Yamazaki, który wyszedł kupić gorącą zupę, stanął między księgarenką a 
      kramem pełnym ptaków w klatkach. Czuł się tam dziwnie, nie na swoim 
      miejscu, trzymając pod pachą termos. Jeżeli to pogrzeb, to pewnie powinien 
      wykonać jakiś gest, zachować się w jakiś określony sposób? Zerknął na 
      księgarkę, wysoką kobietę w zatłuszczonym półkożuszku, z siwymi włosami 
      upiętymi w kok przebity dwoma różowymi plastikowymi szpilkami. Jej towar, 
      składający się głównie z pożółkłych broszurowych wydań w różnych stadiach 
      rozpadu, każdy w przezroczystym plastikowym woreczku, był rozłożony na 
      ladzie przed jej sklepikiem. Głośno reklamowała go, kiedy zobaczyła 
      przebrane za Shapely'ego dzieci; wykrzykiwała dziwne słowa, które zapewne 
      były tytułami: Dolina lalek, Krwawy południk, Prawo piły mechanicznej... 
      Yamazaki, oszołomiony tą dziwną amerykańską poezją, był bliski nabycia 
      Prawa piły mechanicznej. Nagle zamilkła i wtedy dostrzegł te dzieciaki. 

      Jednak teraz jej zachowanie nie wskazywało na to, by procesja wymagała 
      specjalnej uwagi. Widział, że obserwując przechodzące dzieci, machinalnie 
      przeliczała swój towar, przesuwając dłonie po opakowanych książkach. 
      Właściciel straganu z ptakami, blady mężczyzna ze starannie przystrzyżonym 
      czarnym wąsikiem, powoli i beznamiętnie drapał się po brzuchu. 

      Po dzieciach nadeszło pięciu tancerzy w strojach szkieletów z La Noche de 
      Muerte, chociaż maski niektórych były tylko szczątkowe - mikroporowe 
      respiratory pomalowano tak, by przypominały wyszczerzone zęby trupich 
      czaszek. Najwyraźniej ci tancerze byli nastolatkami, podrygującymi w 
      jakimś wewnętrznym rytmie zagłady i chaosu. Te czarne uda z namalowanymi 
      piszczelami i białe miednice naszkicowane na opiętych pośladkach, budziły 
      silne skojarzenia z erotyzmem i przemocą. Kiedy mijali Yamazakiego, jeden 
      z tańczących szkieletów obrzucił go przenikliwym spojrzeniem niebieskich, 
      dorosłych oczu znad czarnych nozdrzy namalowanych na białym respiratorze. 
      Potem szły dwie wysokie postacie, czarni mężczyźni o twarzach pomalowanych 
      na brzydki beż, ubrani w bladozielone kitle i długie rękawice z czerwonego 
      lateksu. Czyżby przedstawiali lekarzy, a więc białych, którzy nie zdołali 
      uratować tak wielu przed objawieniem się Shapely'ego, czy też biomedyczne 
      firmy brazylijskie, które z takim powodzeniem i zyskiem doprowadziły do 
      jego transformacji z niepiśmiennego pedała w osobę znaną i poważaną? A po 
      nich pierwsze ciała, owinięte wieloma warstwami mlecznego plastiku, jadące 
      na tych dwukołowych wózkach, jakie wyrabiano tu do przewozu bagaży lub 
      ładunków żywności. Tymi wózkami, z przymocowanymi naprędce wąskimi 
      platformami z dykty, kierowali z przodu i z tyłu nie przebrani mężczyźni i 
      kobiety. Yamazaki zauważył, że nie spoglądali na boki i zdawali się unikać 
      wzroku widzów. 

      - To Nigel - powiedziała księgarka - i pewnie zbudował ten wózek, na 
      którym go wiozą. 

      - To ofiary burzy? - nieśmiało zapytał Yamazaki. 

      - Nie Nigel - powiedziała kobieta, mrużąc oczy na widok obcego. - Nie z 
      tymi dziurami od kul... 

      Siedmiu, każdy na osobnym wózku, a potem mężczyzna i kobieta w 
      identycznych papierowych kombinezonach, niosący laminowaną litografię 
      Shapely'ego, jeden z tych przesłodzonych portretów o wielkich oczach i 
      zapadniętych policzkach, na widok których Yamazaki zawsze czuł się lekko 
      nieswojo. A potem mała, czerwona, podskakująca postać. Zapewne diabeł bez 
      ogona i rogów, pląsający z wielkim, starym AK-47 bez zamka, z łukowatym 
      magazynkiem wyciętym z drzewa i pokrytym kiedyś czerwoną farbą, teraz 
      startą przez wiele rąk podczas niezliczonych takich procesji. I Yamazaki 
      zrozumiał, nie pytając, że ten czerwony tancerz przedstawiał sposób, w 
      jaki odszedł Shapely, straszliwy bezmiar głupoty kryjący się u podłoża 
      tego wszystkiego. 




      - Skinner-san? - spytał, stojąc z przygotowanym notebookiem. - Widziałem 
      dziś procesję. Zabierano ciała z mostu. Zabitych w czasie burzy. 

      - Nie możemy ich tu pochować. Nie wolno ich wrzucać do wody. Miasto upiera 
      się. Oddajemy je do kremacji. Niektórzy ludzie nie chcą słyszeć o paleniu 
      i chowają ich na Treasure. Biorąc pod uwagę ludzi, którzy tam mieszkają, 
      nie wiem, czy to ma sens. 

      - W procesji widziałem liczne odniesienia do Shapely'ego, do jego 
      historii. - Skinner kiwnął głową nad telewizorkiem. - Dzieci w maskach 
      J.D.Shapely'ego, dwaj czarni pomalowani jak biali lekarze, portret 
      Shapely'ego... 

      Skinner mruknął coś i rzekł w zadumie: 

      - Dawno już tego nie widziałem. 

      - A na końcu mała postać, czerwona, tańcząca z pistoletem maszynowym. 

      - Uhm. - Skinął głową Skinner. 

      Yamazaki włączył transkrypcję i zapis. 

      Ja sam, jak wiesz, nigdy tego nie dostałem. Tej jego części, którą teraz 
      posiada każdy. W moim wieku nie widziałem potrzeby, a ponadto nigdy nie 
      zażywałem żadnych lekarstw. Przypadkiem nigdy nie zaraziłem się, choć 
      miałem mnóstwo okazji. Jesteś za młody, żeby pamiętać, jak było. Och, 
      wiem, wydaje wam się teraz, że żyjecie we wszystkich epokach jednocześnie, 
      że historia pokoleń została zarejestrowana, a teraz wystarczy to 
      odtworzyć. Cyfrowo. Waśnie takie jest to wszystko: odtwórcze. Nie możecie 
      sobie wyobrazić uczuć, które towarzyszyły tym procesom. Nie tyle tutaj, 
      chociaż i tu było źle, ale w Tajlandii, Afryce, Brazylii. Jezu, Scooter. 
      To nas wykańczało. Powoli, powoli, ale systematycznie. Takie są te 
      retrowirusy. Pewien facet powiedział mi kiedyś, a miał wirusa starego typu 
      i umarł, że żyjemy w takiej śmiesznej kieszeni czasu, kiedy wielu ludzi 
      czuje się nieswojo, jeśli kogoś nie zabiją, nawet kobiety. Widzisz, zawsze 
      były powody do obaw, wciąż ryzykowałeś, mogłeś zostać zabity lub umrzeć 
      przy narodzinach, podczas aborcji, a nawet jeśli ocalałeś, to życie nie 
      było zbyt łatwe. Tymczasem w tej kieszeni były pigułki na to i owo albo 
      zastrzyki na jeszcze coś innego, nawet na takie choroby, które wcześniej 
      zawsze wykańczały ludzi. To były czasy, Scooter. A wtedy pojawiło się to 
      świństwo i wszystko cofnęło się do poprzedniego stanu. Nadszedł rok 2000, 
      w Europie wybuchały wojny domowe, a wirus AIDS szalał w najlepsze. Wiesz, 
      że próbowali obwinić za to gejów, potem CIA, albo armię USA w jakimś 
      forcie w Maryland. Mówili, że to przez ludzi kopulujących z zielonymi 
      małpami. Przysięgam. A wiesz, skąd się to wzięło? Z nadmiaru ludzi, 
      Scooter. Latali wszędzie jak popieprzeni i włazili, gdzie chcieli. Mogę 
      się założyć, że ktoś gdzieś coś złapał. Dostępne każde miejsce na tej 
      planecie, oddalone o parę godzin od następnego. I wtedy pojawia się ten 
      biedny, pieprzony Shapely z tym zmutowanym szczepem, który nie zabija. Nic 
      ci, cholera, złego nie czyni, tyle że zjada stary wirus na śniadanie. Ja 
      nie kupuję tego gówna, że on był Jezusem, Scooter. Nie sądzę, że w ogóle 
      był jakiś Jezus. 




      - Zostało trochę kawy? 

      - Zaraz przygotuję. 

      - Wpuść kropelkę płynu do tej dziurki przy dźwigni, Scooter. Tam jest 
      skórzana uszczelka. Musi być miękka. 




      31
      Po stronie kierowcy


      Nie zauważyła pierwszej kuli, ale ta musiała trafić w przewód albo coś, 
      ponieważ zapaliło się światło. Widziała drugą, a przynajmniej dziurę, jaką 
      wywaliła w skóropodobnym plastiku. Zamarła, poznając ten rodzaj kul; w 
      jednej chwili nie ma żadnej dziury, a w następnej jest. Nie ma niczego 
      pomiędzy. Widzisz sam skutek, ale nie jego powstawanie. W chwilę potem 
      opadła na czworaki i zaczęła się czołgać. Wcale nie miała ochoty stać tam 
      i czekać na kolejną kulę. Kiedy dotarła do drzwi, zobaczyła leżące na 
      podłodze spodnie, obok pęku kluczyków przyczepionych do szarego, 
      plastikowego wisiorka. Poczuła ten zapach, który rozszedł się, gdy zaczął 
      strzelać w podłogę. Może także smród spalonej wykładziny, ponieważ 
      dostrzegła, że jej brzegi były przypalone i jakby nadtopione. Teraz 
      słyszała jego wrzaski, gdzieś na zewnątrz, ochrypłe i głuche, odbite 
      echem. Wstrzymała oddech. Wrzeszczał, że oni (kto?) poprowadzili najlepszą 
      kampanię na świecie, wypromowali Hunnis Millbank, a teraz wypromują 
      Sunflower. Jeśli dobrze usłyszała. 

      - Tu, obok drzwi. Po stronie kierowcy. 

      To był Rydell zaglądający przez uchylone drzwiczki. 

      - Zostawił tu kluczyki - powiedziała. 

      - Myślę, że poszedł tam, gdzie był salon ze ścianami snów. 

      - A jeśli wróci? 

      - Pewnie wróci, jeżeli będziemy tu stać. Podczołgasz się i rzucisz mi je? 

      Przecisnęła się przez drzwi i między fotelami. Zobaczyła głowę Rydella, 
      złapała kluczyki i rzuciła je w bok, nie patrząc. Chwyciła spodnie i 
      wycofała się rakiem, rozważając, czy zmieściłaby się w lodówce, gdyby 
      podkurczyła nogi? 

      - Połóż się płasko na podłodze. - Usłyszała jego głos z fotela kierowcy. 

      - Mam się położyć? 

      - Zminimalizować cel. 

      - Co? 

      - Zacznie strzelać. Kiedy ruszę... 

      Dźwięk rozrusznika. Szkło pryskające z przedniej szyby. Przywarła do 
      podłogi. Van pomknął w tył, ciasnym skrętem i usłyszała, jak Rydell uderza 
      w konsolę, usiłując znaleźć jakąś potrzebną funkcję, gdy nadleciały 
      kolejne kule, każda z osobnym łomotem, jakby ktoś walił niewidzialnym 
      młotem, starając się utrzymać równy rytm. Rydell chyba w końcu znalazł to, 
      czego szukał, ponieważ posłużył się hamulcami i napędem jak chłopcy z 
      Oregonu. Dopiero wtedy zdała sobie sprawę, że krzyczy. Żadnych słów, po 
      prostu dziki wrzask. Po chwili wzięli zakręt, o mało przy tym nie dachując 
      i Chevette pomyślała, że te vany chyba nie są przeznaczone do szybkiej 
      jazdy. Teraz, chociaż jeszcze przyspieszyli, wydawało się, że jadą pod 
      górę. 

      - Pieprzę to - usłyszała słowa Rydella, wypowiedziane tym niesamowicie 
      spokojnym tonem i w następnej chwili rąbnęli w drzwi, bramę, czy coś tam, 
      a potem było tak jak wtedy, kiedy próbowała zrobić piruet na desce w 
      Lafayette Park, co skończyło się tym, że upadła i uderzyła w głowę, 
      chociaż wcale tego nie pamiętała. 




      Znów była w pokoju Skinnera, czytając "National Geographics", o tym jak 
      Kanada podzieliła się na pięć państw. Pijąc zimne mleko z kartonu i jedząc 
      solanki. Skinner leżał w łóżku i oglądał jeden z jego ulubionych programów 
      historycznych. Wciąż powtarzał, że w miarę upływu lat te stare filmy stają 
      się coraz ładniejsze. Kiedyś były migawkowe i czamo-białe, z żołnierzami 
      biegającymi, jakby mieli mrówki w spodniach, okropnie ziarniste, z niebem 
      pełnym zadrapań. Stopniowo zwolniły, tak że ludzie zaczęli się normalnie 
      poruszać, potem nabrały kolorów, ziarno zmniejszyło się i nawet zniknęły 
      rysy. Cholerne bzdury, mówił, ponieważ wszystko to jest jedynie 
      przybliżeniem tamtych czasów, czyimś wyobrażeniem, jak to mogło wyglądać, 
      wynikiem partykularnych decyzji podjętych przy naciśnięciu guzika. Jednak 
      mimo wszystko było to ciekawe, tak jak głos Billie Holiday słyszany po raz 
      pierwszy bez trzasków i przydźwięku. Billie Holiday to pewnie ktoś taki 
      jak Elvis, pomyślała Chevette, z dżetami na marynarce, wtedy kiedy był 
      młodszy i nie taki gruby. Skinner miał lekkiego bzika na punkcie historii. 
      Powtarzał, że zmienia się w plastik. Jednak zawsze przynajmniej udawała, 
      że słucha, kiedy jej coś mówił, bo inaczej potrafił nie odzywać się całymi 
      dniami. Dlatego teraz podniosła głowę znad gazety i zdjęć dziewcząt 
      machających niebiesko-białymi flagami Republiki Quebecu, a to była jej 
      mama, siedząca na skraju łóżka, piękna, smutna i trochę zmęczona, tak jak 
      wyglądała zawsze, kiedy wróciła z pracy i jeszcze nie starła makijażu. 

      - On ma rację - powiedziała matka Chevette. 

      - Mamo? 

      - O historii, o tym jak ją zmieniają. 

      - Mamo, ty... 

      - Jednak wszyscy to robią, kochanie. To nic nowego. Filmy są takie same 
      jak pamięć, nic więcej. 

      Chevette zaczęła płakać. 

      - Chevette-Marie - powiedziała matka tym dźwięcznym głosem z odległej 
      przeszłości - poszłaś tam i uderzyłaś się w głowę. 




      32
      Fallonville


      - Jak dobrze znasz tego faceta? - zapytała. 

      Za każdym razem, gdy używał hamulca, Rydell rozgniatał butem okruchy 
      hartowanego szkła. Gdyby miał czas i szczotkę, wymiótłby je. A tak, musiał 
      wytłuc resztki przedniej szyby kawałkiem zardzewiałej rury znalezionym 
      przy drodze, inaczej policja drogowa zauważyłaby przestrzeliny i 
      zatrzymała ich. No cóż, miał grube podeszwy. 

      - Pracowałem z nim w LA - powiedział, hamując i objeżdżając resztki opon 
      ciężarówki, leżące na czarnej nawierzchni dwupasmówki jak zrzucona skóra 
      jakiegoś potwora. 

      - Ja tylko zastanawiam się, czy on nie okaże się drugą panią Elliott. Ją 
      też znałeś. 

      - Nie znałem jej. Spotkałem ją w samolocie. Gdyby Sublett był wtyczką, to 
      cały świat musiałby tkwić w tej intrydze. - Wzruszył ramionami. - Wtedy 
      pewnie zacząłbym zastanawiać się nawet nad tobą. 

      Zamiast martwić się, na przykład, czy Loveless lub pani Elliott nie 
      umieściła radionadajnika w tym domu na kółkach, czy nie śledzi ich w tej 
      chwili Gwiazda Śmierci, określając ich aktualną pozycję? Powiadano, że 
      Gwiazda Śmierci może przeczytać nagłówki gazety, markę i rozmiar twoich 
      butów z pozostawionych śladów stóp. 

      Nagle w świetle reflektorów wyrósł przed nimi ten drewniany krzyż, mniej 
      więcej czterometrowy, z wypisanym poziomo PODŁĄCZ SIĘ, a pionowo DO JEGO 
      NIEŚMIERTELNEJ SIECI SATELITARNEJ oraz zakurzonym, starym, przenośnym 
      telewizorem przybitym w miejscu, gdzie powinna być głowa Jezusa. 
      Najwidoczniej ktoś przestrzelił ekran z wiatrówki. 

      - Chyba dojeżdżamy - stwierdził Rydell. 

      Chevette Washington wydała niewyraźny pomruk. Potem popiła wody z butelki, 
      którą kupili na stacji Shella, i podała mu resztę. 




      Kiedy wyjechali z tamtego centrum handlowego, miał wrażenie, że znajdują 
      się niedaleko autostrady. Z zewnątrz hala była tylko niskim budynkiem z 
      jasnobrązowej cegły, z oknami zasłoniętymi płytami tej naprawdę ohydnej 
      masy otrzymywanej w wyniku recyklingu różnych odpadów, mającej kolor 
      zaschniętych wymiocin. Z piskiem opon przemknął po rozległym i pustym 
      parkingu, między stertami rupieci i starych materaców, aż znalazł wyjazd w 
      ogrodzeniu z siatki. Jednak nie było tam żadnej autostrady, tylko jakaś 
      pusta dostawcza czteropasmówka, a Loveless najwyraźniej przestrzelił 
      system nawigacyjny, ponieważ ekran pokazywał centrum Santa Ana i lekko 
      migotał. Rydell miał wrażenie, że znajdują się na jednym z tych 
      opustoszałych przedmieść, w okolicy nie zamieszkanej od czasu implozji 
      europieniądza. Chevette Washington leżała skulona obok lodówki; miała 
      zamknięte oczy i nie odpowiedziała, gdy ją zawołał. Rydell obawiał się, że 
      Loveless ją postrzelił, ale nie mógł przystanąć nawet na chwilę, zanim nie 
      oddalili się od centrum handlowego. Nie widział śladu krwi ani rany. 

      Wreszcie dojechali do stacji Shella. Można było ją rozpoznać po kształcie 
      metalowych słupów podtrzymujących kiedyś szyld. Drzwi do męskiej ubikacji 
      były wyrwane z zawiasów, do damskiej zamknięte na kłódkę. Automat 
      najwidoczniej został kiedyś ostrzelany z broni maszynowej. Rydell 
      przejechał vanem na tyły i zobaczył oryginalną przyczepę mieszkalną 
      Airstream, taką samą, w jakiej mieszkał sąsiad ojca w Tampa. Jakiś 
      mężczyzna klęczał nad hibachi, mieszając coś w garnku, a dwa czarne 
      labradory obserwowały go uważnie. Rydell zaparkował, sprawdził, czy 
      Chevette Washington oddycha i wysiadł. Podszedł do człowieka przy hibachi, 
      który już wstał i ocierał dłonie o nogawki czerwonego kombinezonu. Miał na 
      głowie starą wędkarską czapeczkę khaki ze sterczącym, co najmniej 
      dwudziestocentymetrowym daszkiem. Nitki wyszytego na kombinezonie znaku 
      Shella wystrzępiły się i wyblakły. 

      - Zabłądziłeś - powiedział mężczyzna - czy masz jakieś problemy? 

      Rydell ocenił go na co najmniej siedemdziesiątkę. 

      - Nie, proszę pana, po prostu zgubiłem drogę. - Rydell popatrzył na czarne 
      labradory. Odpowiedziały mu czujnym spojrzeniem. - Pańskie psy nie 
      wyglądają na zadowolone z tego, że mnie widzą. 

      - Rzadko widują obcych. 

      - Pewnie. Mogę to sobie wyobrazić. 

      - Mam też parę kotów. Teraz daję im wszystkim suchy pokarm. Koty czasem 
      złapią jakiegoś ptaka albo myszy. Mówisz, że zgubiłeś się? 

      - Tak, proszę pana. Nie wiem nawet, w jakim jesteśmy stanie. 

      Mężczyzna splunął. 

      - Witaj w klubie, synu. Kiedy byłem w twoim wieku, to wszystko była 
      Kalifornia, jak Pan Bóg przykazał. Teraz mówią mi, że Południowa, a wiesz, 
      co to naprawdę jest? 

      - Nie, proszę pana. Co? 

      - Kupa końskiego gówna. Tak samo jak ta kobieta koczująca w Białym Domu. - 
      Zdjął wędkarską czapeczkę, odsłaniając parę srebrnobiałych, nowotworowych 
      szram, otarł czoło brudną chusteczką i znów ją włożył. - Mówisz, że się 
      zgubiłeś, tak? 

      - Tak, proszę pana. Mam zepsuty system nawigacyjny. 

      - A umiesz czytać zwykłą mapę? 

      - Tak, proszę pana. 

      - Do diabła, co jej się stało w głowę? - zapytał stary, patrząc przez 
      ramię Rydella. 

      Ten odwrócił się i zobaczył Chevette Washington przechyloną przez fotel 
      kierowcy, spoglądającą na nich. 

      - Tak sobie obcięła włosy. 

      - Niech mnie licho - mruknął mężczyzn. - A byłaby całkiem ładna. 

      - Racja, proszę pana. 

      - Widzisz tę paczkę kawy zbożowej? Myślisz, że mógłbyś zrobić mi kubek, 
      kiedy zagotuje się woda? 

      - Pewnie, proszę pana. 

      - Hmm, to pójdę poszukać mapy. Skeeter i Whitey dotrzymają ci towarzystwa. 


      - Taak... 




      PARADISE, SO. CALIFORNIA
      CHRZEŚCIJAŃSKA WSPÓLNOTA
      TRZY MILE
      ZAKAZ ROZBIJANIA NAMIOTÓW
      BETONOWY PLAC
      WSZYSTKIE PRZYŁĄCZA
      OGRODZENIE POD NAPIĘCIEM
      BASEN
      OPIEKA ZDROWOTNA (LIC. STANU SO.CAL.)
      327 KANAŁÓW SATELITARNYCH 




      A dalej wysoki krzyż, tym razem zespawany ze starych szyn kolejowych, 
      rodzaj ramy pełnej starych telewizorów, których zgasłe ekrany spoglądały w 
      kierunku drogi. Chevette Washington spała, więc nie widziała tego. Rydell 
      przypomniał sobie, jak wykorzystał telefon Codesa, żeby zadzwonić do 
      Subletta w LA i o mało się nie rozłączył, słysząc ten zabawny sygnał, 
      który okazał się towarzyszyć przełączaniu rozmowy pod inny numer, ponieważ 
      Sublett wziął urlop, żeby pojechać do chorej matki. 

      - Chcesz powiedzieć, że jesteś w Teksasie? 

      - W Paradise, Berry. Mama jest chora, ponieważ wraz z innymi przeniosła 
      się do SoCal. 

      - Paradise? 

      Sublett wyjaśnił, gdzie jest to miejsce, a Rydell odszukał je na mapie 
      otrzymanej na stacji Shella. 

      - Hej - powiedział, kiedy mniej więcej wiedział już, gdzie - może 
      podjechałbym tam i cię odwiedził? 

      - Myślałem, że masz robotę w San Francisco? 

      - No, opowiem ci o tym, kiedy się zobaczymy. 

      - Wiesz, że tutaj uważają mnie za apostatę? - Sublett był wyraźnie 
      przygnębiony. 

      - Kogo? 

      - Apostatę. Ponieważ pokazałem mamie ten film Cronenberga. Wideodrom. 
      Powiedzieli, że to dzieło Szatana. 

      - Myślałem, że wszystkie filmy pochodzą od Boga. 

      - Są takie, które wyraźnie są dziełem Szatana, Berry. A przynajmniej tak 
      twierdzi wielebny Fallon. Mówi, że takie są wszystkie filmy Cronenberga. 

      - On też jest w Paradise? 

      - Boże, nie! Jest gdzieś w tych tunelach na Wyspach Normandzkich, między 
      Anglią a Francją. I nie może ich opuście, bo potrzebuje schronienia. 

      - Przed czym? 

      - Przed podatkami. Wiesz kto wykopał niektóre z tych tuneli, Berry? 

      - Kto? 

      - Hitler, rękami ludzi zesłanych na przymusowe roboty. 

      - Nie wiedziałem - rzekł Rydell, wyobrażając sobie tego okropnego pokurcza 
      z wąsikiem, stojącego na skale i trzaskającego batem. 

      Teraz dotarł do następnej tablicy, nie tak profesjonalnie wykonanej jak 
      pierwsza; litery nabazgrano czarnym sprejem na kilku deskach. 




      GOTOWY NA SPOTKANIE WIECZNOŚCI?
      ON ŻYJE! A TY?
      OGLĄDAJ TELEWIZJĘ! 




      - Oglądaj telewizję? - Zbudziła się Chevette. 

      - No cóż - odparł - fallonici wierzą, że Bóg jest w niej. W telewizji. 

      - Bóg jest w telewizji? 

      - Tak. Jako rodzaj tła, czy coś. Matka Subletta gorąco w to wierzy, ale on 
      trochę z tym odpuścił. 

      - Oglądają telewizję i modlą się, tak? 

      - Hmm, chyba raczej medytują, wiesz? Przeważnie oglądają stare filmy i 
      uważają, że jeśli będą oglądać je dostatecznie często i długo, to duch 
      jakoś wstąpi w nich. 

      - W Oregonie mamy objawionych aryjskich nazareńczyków - powiedziała. - 
      Survivalistów Pierwszego Kościoła Jezusowego. Zastrzelą cię, zanim zdążysz 
      powiedzieć dzień dobry. 

      - Tak - potwierdził Rydell, wjeżdżając vanem na szczyt niewielkiego 
      pagórka - tacy chrześcijanie to niezbyt przyjemne towarzystwo... 

      I w tym momencie zobaczył Paradise oświetlone lampami na wysokich słupach. 
      Zapowiadane ogrodzenie pod napięciem składało się ze zwojów drutu 
      kolczastego, otaczającego obszar mniej więcej półtora akra. Rydell wątpił, 
      by naprawdę były pod napięciem, ale widział porozmieszczane na nich co 
      dziesięć stóp alarmy, co i tak było dostatecznie skuteczne. Dalej 
      znajdowała się wartownia i brama, strzegące najwyżej tuzina przyczep, 
      wozów kempingowych i kontenerów mieszkalnych, stojących na betonowych 
      fundamentach wokół czegoś, co wyglądało na staromodną wieżę radiową 
      zaopatrzoną w kilka anten satelitarnych, tych kosztownych urządzeń 
      wyglądających jak gigantyczne pieczarki z szarego plastiku. Ktoś 
      przegrodził strumień tamą, tworząc sadzawkę do kąpieli, jednak woda w niej 
      wyglądała na przemysłowy ściek, nad którym nie znalazłoby się nawet 
      bakterii, nie mówiąc o ptakach. Jednak mieli dobre oświetlenie. Zjeżdżając 
      z pagórka, słyszał szum generatorów. 

      - Jezu - powiedziała Chevette Washington. 

      Rydell stanął przy wartowni i opuścił szybę, ciesząc się, że mechanizm 
      działa. Z budynku wyszedł mężczyzna w jaskrawopomarańczowej wełnianej 
      kurtce i dopasowanej do niej czapce, niosący dubeltówkę ze składaną 
      metalową kolbą. 

      - Własność prywatna - powiedział, spoglądając na wybitą przednią szybę. - 
      Co się stało z przednią szybą pańskiego wozu? 

      - Sarna - powiedziała Chevette Washington. 

      - Chcemy odwiedzić znajomych, Sublettów - rzekł Rydell, aby odwrócić uwagę 
      wartownika, zanim ten zauważy ślady po kulach. - Oczekują nas, więc może 
      zechciałby pan ich powiadomić. 

      - Nie powiem, żebyście wyglądali na chrześcijan. Chevette lekko 
      przechyliła się przez fotel Rydella i obrzuciła strażnika szczególnym 
      spojrzeniem. 

      - Nie wiem jak ty, bracie, ale my jesteśmy aryjskimi nazareńczykami z 
      Eugene. Nie chcieliśmy tam zostać, bo nawet tam zaczyna się rozprzężenie, 
      mieszanie ras. Wszędzie dziś roi się od zdrajców rasy. 

      Wartownik wytrzeszczył oczy. 

      - Jeśli jesteście nazareńczykami, to czemu nie skinami? 

      Dotknęła swojej fryzury, tych krótkich sterczących kosmyków. 

      - Zaraz powiesz mi, że Jezus był Żydem. Nie wiesz, co to oznacza? 

      Mężczyzna wyglądał na mocno zmieszanego. 

      - Mamy z tyłu kilka świętych gwoździ. Może to ci coś powie. 

      Rydell zobaczył, że wartownik zawahał się i przełknął ślinę. 

      - Hej, dobry człowieku - powiedział Rydell - zawołasz wreszcie Subletta, 
      czy nie? 

      Mężczyzna wrócił do wartowni. 

      - O co chodziło z tymi gwoździami? - zapytał Rydell. 

      - Skinner opowiadał mi kiedyś o tym - odparła. - Przeraziłam się. 




      Dora, matka Subletta, piła colę z meksykańską wódką. Rydell widywał już 
      ludzi pijących taką mieszankę, ale nigdy w pokojowej temperaturze. Cola 
      była tradycyjna, ponieważ kupowano ją, tak samo jak wódkę, w tych wielkich 
      plastikowych butelkach, które wyglądały na wielokrotnie używane. Rydell 
      doszedł do wniosku, że nie ma ochoty na drinka. 

      W saloniku przyczepy mieszkalnej Dory stała kanapa i fotel z regulowanym 
      oparciem. Dora leżała wyciągnięta na fotelu, z nogami w górze - dla 
      lepszego krążenia, jak twierdziła. Rydell i Chevette Washington siedzieli 
      obok siebie na kanapie, bardziej przypominającej małą sofę, a Sublett 
      przycupnął na podłodze, z kolanami podciągniętymi niemal pod brodę. Na 
      ścianach wisiały rozmaite ozdóbki, zajmujące także niewielki regał, ale 
      wszędzie było bardzo czysto. Rydell domyślał się, że to ze względu na 
      alergie Subletta. Jednak było tego mnóstwo: plakietek, zdjęć, figurek i 
      tego, co Rydell uznał za chustki modlitewne, o których wspominał Sublett. 
      Był też płaski hologram wielebnego Fallona, bardziej niż zwykle podobnego 
      do oposa, za to opalonego i chyba po operacji plastycznej. Naturalnej 
      wielkości głowa J.D. Shapely'ego nie spodobała mu się, ponieważ jakby 
      wodziła za tobą spojrzeniem. Większość ładniejszych rzeczy była 
      zgromadzona wokół telewizora, wielkiego i błyszczącego, ale staromodnego - 
      z czasów zanim zaczęli je robić naprawdę wielkie i płaskie. Był włączony i 
      właśnie leciał jakiś czamo-biały film, ale z wyciszonym dźwiękiem. 

      - Na pewno nie chce pan drinka, panie Rydell? 

      - Nie, proszę pani, dziękuję. 

      - Joel nie pije. Ma uczulenie, wie pan. 

      - Tak, proszę pani. 

      Rydell do tej pory nie wiedział, że Sublett tak ma na imię. Sublett miał 
      na sobie nowiutkie białe dżinsy, biały podkoszulek, białe skarpetki oraz 
      parę jednorazowych szpitalnych kapci z papieru. 

      - Zawsze był takim wrażliwym chłopcem, panie Rydell. Pamiętam, jak kiedyś 
      wziął do buzi samochodzik innego chłopczyka. No, wargi jakby całe wywinęły 
      mu się na zewnątrz. 

      - Mamo - wtrącił Sublett - wiesz, że lekarz kazał ci więcej spać. 

      Pani Sublett westchnęła. 

      - No tak, Joel, wiem, że wy młodzi chcecie spokojnie porozmawiać. 

      Zerknęła na Chevette Washington. 

      - Szkoda, że tak ścięłaś włosy, kochanie. Jesteś taką ładną dziewczyną i 
      mogłyby ci ładnie odrosnąć. Kiedyś w Galveston, kiedy Joel był mały i taki 
      wrażliwy, postawiłam szybkowar na gazie i piecyk wybuchł. Miałam wtedy 
      sztuczną ondulację, kochanie i zostały mi... 

      Chevette Washington nic nie odpowiedziała. 

      - Mamo - rzekł Sublett - teraz, kiedy już wypiłaś drinka... 

      Rydell patrzył, jak Sublett prowadzi starszą panią do sypialni. 

      - Jezu Chryste - powiedziała Chevette Washington - co mu się stało z 
      oczami? 

      - To tylko światłowstręt. 

      - Wygląda niesamowicie. 

      - Nie skrzywdziłby nawet muchy. 

      Sublett wrócił, spojrzał na telewizor, a potem westchnął i wyłączył go. 

      - Wiesz, że nie wolno mi opuszczać przyczepy, Berry? 

      - Jak to? 

      - Ze względu na moją apostazję. Mówią, że kontakt ze mną może skazić 
      kongregację. 

      Przysiadł na skraju fotela, tak że nie musiał wyciągnąć się na nim. 

      - Sądziłem, że wyjeżdżając do LA, dałeś spokój z Fallonem. 

      Sublett był lekko zmieszany. 

      - No cóż, mama zachorowała, Berry, więc wróciłem tu i powiedziałem im, że 
      przybyłem ponownie wszystko rozważyć. Medytować przed pudłem i w ogóle. - 
      Splótł długie, białe dłonie. - A potem przyłapali mnie na oglądaniu 
      Wideodromu. Widziałeś kiedyś, hmm... Deborah Harry, Rydell? 

      Sublett westchnął i jakby zadrżał. 

      - Jak cię przyłapali? 

      - Mają takie podłączenie, że mogą monitorować to, co oglądasz. 

      - A jak do tego doszło, że znaleźli się tutaj? 

      Sublett przygładził palcami krótkie, słomkowate włosy. 

      - Trudno powiedzieć, ale to chyba ma coś wspólnego z kłopotami podatkowymi 
      wielebnego Fallona. Ostatnio większość czasu właśnie temu poświęca. Nie 
      wyszło ci z tą pracą w San Francisco, Berry? 

      - Nie - odparł Rydell. - Nie wyszło. 

      - Chcesz mi o tym opowiedzieć? 

      Rydell powiedział, że chce. 




      - Chyba uszkodził też ogrzewanie - mruknął Rydell. Znów siedzieli w vanie, 
      poza obozowiskiem. 

      - Lubię twojego przyjaciela. 

      - Ja też. 

      - Nie, chodzi mi o to, że jego naprawdę obchodzi twój los. Naprawdę. 

      - Ty zajmij łóżko. Ja położę się na fotelach. 

      - Nie ma szyby. Zmarzniesz. 

      - Nic mi nie będzie. 

      - Połóż się tutaj. Już spaliśmy razem. Będzie dobrze. 




      Obudził się w ciemności i leżał, słuchając jej oddechu, chrzęstu sztywnej 
      skóry starej kurtki okrywającej jej ramiona. Sublett wysłuchał jego 
      opowieści, kiwając głową, od czasu do czasu zadając jakieś pytanie, a 
      postacie Chevette i Rydella odbijały się w jego lustrzanych szkłach 
      kontaktowych. W końcu tylko cicho gwizdnął i powiedział: 

      - Berry, wygląda mi na to, że naprawdę masz problem. Poważne kłopoty. 

      Poważne. Rydell przesunął dłoń, przypadkiem muskając przy tym jej rękę i 
      dotknął wypukłości portfela w tylnej kieszeni spodni. Miał w nim resztę 
      pieniędzy, a także wizytówkę Wellingtona Ma. A przynajmniej jej resztki. 
      Kiedy oglądał ją ostatni raz, była już w trzech kawałkach. 

      - Prawdziwe kłopoty - rzucił w mrok, a Chevette Washington uniosła brzeg 
      kurtki i przysunęła się bliżej, oddychając miarowo i głęboko. 

      Leżał tak, rozmyślając i po pewnym czasie wpadł na pewien pomysł. Chyba 
      był to najbardziej zwariowany pomysł, jaki kiedykolwiek przyszedł mu do 
      głowy. 




      - Ten twój chłopak - powiedział do niej w maleńkiej kuchence matki 
      Subletta - ten Lowell... 

      - Co z nim? 

      - Masz numer, pod którym można go złapać? 

      Polała płatki mlekiem. Sporządzało się je z proszku rozpuszczonego w 
      wodzie. Miało ten kredowy wygląd. Matka Subletta miała tylko takie. 
      Sublett był uczulony na mleko. 

      - Dlaczego pytasz? 

      - Chyba chcę z nim porozmawiać. 

      - O czym? 

      - O czymś, w czym chyba mógłby mi pomóc. 

      - Lowell? On ci nie pomoże. Nie przejmuje się nikim. 

      - No cóż - rzekł Rydell - czemu nie pozwolisz mi z nim pogadać. 

      - Jeśli powiesz mu, gdzie jesteśmy, albo jeżeli wyśledzi to przez sieć, 
      wyda nas. A przynajmniej zrobiłby to, gdyby wiedział, że ktoś nas ściga. 

      - Dlaczego? 

      - Taki już jest. 

      Jednak podała Rydellowi aparat i numer. 




      - Hej, Lowell? 

      - Kto mówi, do cholery? 

      - Jak leci? 

      - Kto ci dał... 

      - Nie rozłączaj się. 

      - Słuchaj, pier... 

      - Wydział Zabójstw SFPD. 

      Usłyszał, jak Lowell zaciąga się papierosem. 

      - Co powiedziałeś? 

      - Orlovsky. Wydział Zabójstw SFPD, Lowell. Ten wielki pierdoła z wielkim 
      pieprzonym pistoletem. Tam w barze? Pamiętasz? Zanim zgasło światło. Byłem 
      tam, przy barze, gadałem z Gównianym Edem. 

      Lowell znów zaciągnął się, tym razem chyba płyciej. 

      - Słuchaj, nie wiem, o co ci... 

      - Nie musisz. Możesz się teraz rozłączyć, Lowell. Jednak jeśli to zrobisz, 
      chłopcze, to pocałuj swój tyłek na do widzenia. Pamiętasz, jak Orlovsky 
      przyszedł tam po dziewczynę, no nie? Widziałeś go. On tego nie lubi. Nie 
      był tam służbowo, Lowell. Poszedł tam w swoich interesach. To naprawdę 
      niebezpieczny gość. Równie groźny jak rak. 

      Milczenie. 

      - Nie wiem, o co ci chodzi. 

      - No to posłuchaj, Lowell. Dobrze ci radzę. Jeśli nie będziesz słuchał, 
      powiem Orlovsky'emu, że go widziałeś. Podam mu ten numer. Przekażę mu twój 
      rysopis i tego skina także. Powiem mu, że o nim gadasz. I wiesz, co on 
      zrobi, Lowell? Przyjdzie tam i odstrzeli ci dupsko, ot co. I nikt go nie 
      powstrzyma. Wydział zabójstw, Lowell. Może nawet później sam poprowadzi 
      śledztwo, jeśli zechce. On nie żartuje, mówię ci. 

      Lowell odkaszlnął kilka razy. Odchrząknął. 

      - To jakiś żart? 

      - Nie słyszę, żebyś się śmiał. 

      - No dobra, powiedzmy, że tak jest. I co? Czego chcesz? 

      - Słyszę, że znasz ludzi, którzy potrafią różne rzeczy. Z komputerami i 
      nie tylko. 

      Usłyszał, jak Lowell zapala nowego papierosa. 

      - No... tak jakby. 

      - Republika Żądzy - rzekł Rydell. - Chcę, żebyś namówił ich, aby oddali mi 
      przysługę. 

      - Żadnych nazwisk - rzucił pospiesznie Lowell. - Programy skanujące 
      wychwytują z szumu... 

      - "Oni". Mogą to być "oni"? Chcę, żebyś poprosił ich, aby coś dla mnie 
      zrobili. 

      - To cię będzie kosztowało - powiedział Lowell - i to sporo. 

      - Nie - rzucił Rydell - to będzie kosztowało ciebie. 

      Nacisnął guzik, przerywając połączenie. Niech ten Lowell dobrze to sobie 
      przemyśli. Może odszuka Orlovsky'ego na liście i upewni się, że to 
      pracownik wydziału zabójstw. Zamknął panel telefonu i wrócił do przyczepy. 
      Matka Subletta nastawiała klimatyzator na zbyt wysoką temperaturę. 

      Sublett siedział na kanapie. W tych białych ciuchach wyglądał jak malarz 
      albo tynkarz , tyle że zbyt czysty. 

      - Wiesz co, Berry, chyba wrócę do Los Angeles? 

      - A co z twoją matką? 

      - Hmm, jest tu pani Baker z Galveston. Były sąsiadkami przez wiele lat. 
      Pani Baker może mieć na nią oko. 

      - Ta historia z apostazją działa ci na nerwy? 

      - Jasne - odrzekł Sublett, obracając się, żeby spojrzeć na hologram 
      Fallona. - Nadal wierzę w Boga, Berry i wiem, że widziałem Jego twarz w 
      mediach, jak naucza wielebny Fallon. Wiem. Jednak cała reszta, równie 
      dobrze może być pustą gadaniną. 

      Sublett wyglądał tak, jakby za chwilę miał się rozpłakać. Spojrzał na 
      Rydella srebrnymi oczami. 

      - I zastanawiałem się nad IntenSecure, Berry. Nad tym, co powiedziałeś mi 
      wczoraj. Nie wiem, jak mógłbym tam wrócić i pracować dla nich, wiedząc, co 
      wyprawiają. Myślałem, że przynajmniej pomagam chronić społeczeństwo przed 
      złem tego świata, Berry, ale teraz widzę, że pracowałem dla ludzi wyzutych 
      z wszelkich zasad. 

      Rydell podszedł do telewizora i spojrzał z bliska na chustki modlitewne. 
      Ciekawe, która z nich miała chronić przed AIDS. 

      - Nie - powiedział w końcu - musisz wrócić do pracy. Przecież ty chronisz 
      ludzi. Naprawdę. Poza tym musisz z czegoś żyć, Sublett. 

      - A co z tobą? 

      - No, co ze mną? 

      - Znajdą cię i zabiją, Berry. Ciebie i ją. 

      - Zapewne i ciebie, jeśli dowiedzą się, że ci powiedziałem. Nie powinienem 
      tego robić, Sublett. To główny powód tego, że musimy wynieść się stąd z 
      Chevette. Żebyś nie ucierpiał ani ty, ani twoja mama. 

      - No cóż - powiedział Sublett. - Nie będę dla nich pracował, Berry. Ja też 
      stąd wyjeżdżam. Muszę. 

      Rydell spojrzał na Subletta, nie wiadomo dlaczego oczami duszy widząc go w 
      mundurze IntenSecure, z glockiem i nie tylko, aż nagle wszystko poukładało 
      mu się w głowie, odsłaniając zupełnie nowe możliwości realizacji tego 
      wspaniałego, zwariowanego pomysłu. "Nie powinieneś go w to mieszać", 
      powiedział sobie Rydell, "to nie byłoby w porządku". 

      - Sublett. - Ułyszał swój głos minutę później. - Mam dla ciebie pracę, o 
      jakiej nawet ci się nie śniło. 

      - Jaką? 

      - Szukanie kłopotów. 




      33
      Notebook


      ryż
      ścierki do mycia
      szczotka
      detergent w płynie
      śpiwór
      paliwo do kuchenki
      olej/uszczelka 




      Teraz śpi. Ryż z curry z tajskiej knajpy. Pyta, gdzie podziała się 
      dziewczyna. Powiedzieć mu, że Fontaine miał od niej wiadomość, ale nie 
      wie, gdzie ona jest i dlaczego. Pistolet na półce. Niechętnie dotyka go 
      (zimny, ciężki, śmierdzący oliwą, ciemny granat starty do srebmoszarego na 
      bokach lufy i na wypukłościach cylindra. SMITH & WESSON. Thomasson.) Dziś 
      wieczorem Skinner znów mówił o Shapelym. 

      To cholerne świństwo, że tak go załatwili, Scooter. Zawsze jest tak samo. 
      Człowiek zaczyna się zastanawiać, dlaczego te przeklęte religie istnieją 
      tak długo i skąd się w ogóle wzięły. Czy może się zdarzyć, że on kiedyś 
      znowu pojawi się we własnej osobie, jeśli te pieprzone świry będą zabijać 
      ludzi w jego imieniu, a przynajmniej twierdzić, że robią to dla niego? 
      Była taka sekta Jezusa Ukrzyżowanego, której wyznawcy rozmawiali tylko w 
      poniedziałki, a wtedy szli i wykopywali po jednej łopacie ziemi ze swoich 
      grobów. Co jakiś czas, kiedy uznawali, że w któregoś z nich wstąpił duch, 
      załatwiali go tymi chromowanymi gwoździami, które wszyscy nosili w 
      woreczkach z jagnięcej skóry - koniecznie z nie narodzonych jagniąt. Do 
      diabła, przecież oni byli jeszcze bardziej stuknięci od tych, którzy go 
      wykończyli, Scooter. W końcu pozabijali się wszyscy. Mniej więcej od 1998 
      nie został ani jeden. 




      34
      Ucieczka z raju


      - Inner Tube, kochanie - powiedziała pani Sublett. - Talitha Morrow, Todd 
      Probert, Gary Underwood. 1966. 

      Leżała na fotelu, mając na czole zwiniętą i zmoczoną ściereczkę do naczyń. 
      Ściereczka miała ten sam niebieski kolor co jej kapcie, które też były z 
      szorstkiego płótna. 

      - Nigdy go nie widziałam - powiedziała Chevette, przerzucając strony 
      gazety w całości poświęconej wielebnemu Fallonowi. Zobaczyła tę byłą 
      aktorkę, Gudrun Weaver, która obściskiwała Fallona na jakiejś scenie. 
      Gdyby się obrócił, pomyślała Chevette, ledwie sięgałby jej nosem do 
      biustu. Wyglądał tak, jakby pod skórę wstrzyknięto mu różowy wosk i miał 
      najdziwniejszą w świecie fryzurę: coś w rodzaju krótkiej peruki, która 
      sprawiała wrażenie, że zaraz może zejść mu z głowy, i pomaszerować w 
      świat. 

      - Wszystko to, co wiąże się z telewizją - stwierdziła pani Sublett - ma, 
      oczywiście, doniosłe znaczenie dla Kościoła. 

      - O czym jest ten film? 

      - Talitha Morrow gra dziennikarkę, a Todd Probert rabusia bankowego. 
      Jednak jest on w istocie szlachetnym człowiekiem, ponieważ te pieniądze są 
      mu potrzebne, aby zapłacić za operację przeszczepu serca u żony. Carrie 
      Lee. Pamiętasz ją? Zagrała dojrzałą rolę, kochanie. Wybitną. No cóż. Gary 
      Underwood gra eksmęża Talithy, ale wciąż w niej zakochanego. Prawdę 
      mówiąc, cierpi na rodzaj... jak to nazywają? No tak, erotomanii, bo nie 
      potrafi myśleć o niczym innym i staje się złym człowiekiem. Najpierw 
      przysyła jej połamane na kawałki lalki Barbie, potem martwego białego 
      królika, a na koniec tę fikuśną bieliznę, całą zakrwawioną... 

      Chevette pozwoliła starszej pani mówić. Po prostu wyłączyła się, tak jak 
      czasem robiła to, będąc z matką. Zastanawiała się, o czym tak długo 
      rozmawiają Rydell i Sublett. Szykowali coś; szeptali w kuchni. Popatrzyła 
      na muchę bzyczącą nad regałem pani Sublett. Owad krążył ospale, jakby nie 
      służyła mu klimatyzacja. Chevette zastanawiała się, czy nie zakochała się 
      w Rydellu. Może to dlatego, że wykąpał się, ogolił i włożył czyste ubranie 
      wyjęte z tej jego idiotycznie wyglądającej walizki. Ciuchy były dokładnie 
      takie same jak te, które nosił przedtem. Może nigdy nie ubierał się 
      inaczej. Jednak musiała przyznać, że w tych dżinsach wyglądał cholernie 
      zgrabnie. Matka Subletta twierdziła, że wygląda jak młody Tommy Lee Jones. 
      Kim był ten Tommy Lee Jones? A może dlatego, że przeczuwała, iż Sublett 
      zamierza zrobić krzywdę Lowellowi. Wydawało się jej, że kocha Lowella, a 
      przynajmniej czuje coś do niego, ale teraz już tak nie myślała, wcale nie. 
      Gdyby tylko nie zabrał się za pląs. Chevette przypomniała sobie, jak 
      wyglądał Loveless, kiedy wsypała mu pląsu do coli. Pytała Rydella, czy 
      dawka była dostatecznie duża, żeby go zabić, ale on odparł, że nie. 
      Powiedział, że wystarczyła, żeby na jakiś czas zupełnie oszalał, a kiedy 
      dojdzie do siebie, będzie cierpiał. Potem zapytała, dlaczego Loveless to 
      robił - czemu walił się kolbą w krocze. Rydell podrapał się po głowie i 
      odparł, że nie jest pewien, ale tak chyba wygląda reakcja układu nerwowego 
      na pląs. Mówił, że podobno powoduje priapizm. Zapytała go, co to takiego. 
      No, odparł, to wtedy, kiedy mężczyzna jest nadmiernie pobudzony. Nie 
      bardzo go rozumiała, ale Lowellowi stawał po tym i nie chciał opaść. To 
      może byłoby dobre, a przynajmniej w porządku, gdyby nie zachowywał się 
      przy tym tak brutalnie; wszystko ją potem bolało, a później krzyczał na 
      nią przy swych kolesiach, takich jak Codes. No nic, nie miała 
      najmniejszego zamiaru przejmować się tym, co Rydell szykował dla Lowella, 
      nie ma mowy. Martwiła się o Skinnera, czy nic mu nie jest i czy ktoś się 
      nim zajmuje. Trochę bała się znów dzwonić do Fontaine'a; za każdym razem 
      gdy Rydell używał telefonu, obawiała się, że mogą wytropić rozmowę. Czuła 
      smutek, gdy pomyślała o rowerze. Była przekonana, że ktoś go już zabrał. 
      Wstydziła się tego, ale powodowało to niemal taką samą żałość jak śmierć 
      Sammy'ego. A Rydell przypuszczał, że Nigel pewnie też został zabity. 

      - A wtedy - mówiła matka Subletta - Gary Underwood wypada przez okno. I 
      spada prosto na ogrodzenie. Takie z ostrymi sztachetami. 

      - Hej, mamo - rzekł Sublett - zanudzasz Chevette. 

      - Ja tylko opowiedziałam jej Inner Tube - broniła się pani Sublett spod 
      okładu. 

      - 1966 - odruchowo dodał Sublett. - Hmm, Rydell i ja musimy z nią 
      porozmawiać. - Gestem zaprosił Chevette do kuchni. - Nie uważam, że to 
      dobry pomysł pozwolić jej wyjść na zewnątrz, Berry - powiedział do 
      Rydella. - Nie w biały dzień. 

      Chevette spojrzała na obrączkę wokół przegubu. Rydell odpiłował drugą 
      razem z łańcuchem, wypożyczoną gdzieś, ceramiczną piłką. Zajęło mu to 
      prawie dwie godziny. Teraz siedział przy plastkowym stoliczku, gdzie jadła 
      śniadanie. 

      - No cóż, ty nie możesz pójść, Sublett, ze względu na twoją apostazję. A 
      ja nie chcę się tam pokazywać, nie z głową w goglach. Mogliby wejść jego 
      rodzice albo on mógłby podsłuchać. 

      - Nie możesz po prostu zadzwonić do nich ze zwykłego telefonu, Berry? - 
      spytał zaniepokojony Sublett. 

      - Nie - odparłRydell.-Nie mogę. Oni tego nie lubią. Mówił, że jeśli 
      połączę się z nimi przez gogle, to przynajmniej mnie wysłuchają. 

      - W czym problem? - zapytała Chevette. 

      - Sublett zna kogoś, kto ma gogle. 

      - Buddy - powiedział Sublett. 

      - Twój koleś? - spytała. 

      - Ma na imię Buddy (Buddy (ang.) - koleś (przyp. tłum.)) - odparł Sublett. 
      - Tylko że wirtualna rzeczywistość, gogle i wszystko jest wbrew prawom 
      kościelnym. Wielebny Fallon miał objawienie, że wirtualna rzeczywistość 
      jest narzędziem Szatana, ponieważ jej miłośnicy za rzadko oglądają 
      telewizję... 

      - Ty w to nie wierzysz - rzekł Rydell. 

      - Buddy też nie, ale ojciec dałby mu po głowie, gdyby znalazł ten sprzęt, 
      który chłopak trzyma pod łóżkiem. 

      - Zawołaj go i powiedz mu to, co usłyszałaś ode mnie. Dwieście dolarów 
      gotówką, plus dopłata za dodatkowe koszty. 

      - Zobaczą ją - powiedział Sublett, rzucając niepewne szklane spojrzenie w 
      kierunku Chevette, a później znów na Rydella. 

      - Czemu mieliby mnie zobaczyć? 

      - No, przez twoją fryzurę - wyjaśnił Sublett. - Zbyt rzuca się w oczy, 
      mówię ci. 




      - Słuchaj, Buddy - powiedział Rydell do chłopca. - Masz tu dwieście 
      dolarów. Mówisz, że kiedy ma wrócić twój ojciec? 

      - Nie wcześniej niż za dwie godziny - odparł Buddy, lekko zacinając się ze 
      zdenerwowania. Podniósł pieniądze, jakby mógł się od nich czymś zarazić. - 
      Pomaga wylać nowy fundament pod te ogniwa, które przywożą dziś z Phoenix 
      kościelnym transportowcem. 

      Buddy wciąż spoglądał na Chevette. Miała na głowie słomkowy kapelusz matki 
      Subletta, z wielkim opadającym rondem, oraz naprawdę dziwnie wyglądające 
      okulary przeciwsłoneczne z cytrynowożółtymi oprawkami i szkłami, lekko 
      zsuwające jej się z nosa. Usiłowała go rozbawić, ale niewiele to pomagało. 


      - Jesteście przyjaciółmi Joela, tak? 

      Buddy miał fryzurę nieznacznie różniącą się od łysiny skina, w ustach 
      jakiś aparacik prostujący zęby oraz jabłko Adama wielkości jednej trzeciej 
      jego głowy, które bez przerwy chodziło mu w górę i w dół. 

      - Z Los Angeles? 

      - Tak. 

      - Ja... chciałbym tam p-pojechać. 

      - To dobrze - powiedział Rydell. - Robisz krok we właściwym kierunku, 
      możesz mi wierzyć. Teraz zaczekaj na zewnątrz, tak jak uzgodniliśmy i 
      powiedz Chevette, gdyby ktoś nadchodził. 

      Buddy wyszedł ze swej maleńkiej sypialni, zamykając za sobą drzwi. Pokój 
      nie wyglądał na pomieszczenie, w którym mieszka chłopiec w jego wieku. 
      Zbyt czysty, z tymi plakatami Jezusa i Fallona. Współczuła mu. Było tu 
      ciasno i duszno, brakowało klimatyzacji, jaką miała matka Subletta. 
      Chevette zdjęła kapelusz. 

      - Dobrze - powiedział Rydell, podnosząc plastikowy hełm. 

      - Usiądź na łóżku i wyciągnij wtyczkę, gdyby ktoś nam przerwał. 

      Buddy już wszystko popodłączał. Rydell siadł na podłodze i włożył hełm, 
      więc nie widziała jego oczu. Potem wciągnął jedną z tych rękawic, które 
      zawsze się używa. Patrzyła, jak jego palec wskazujący, w rękawiczce, 
      wybiera numer na niewidocznej tarczy. Potem słyszała, jak rozmawia z 
      komputerem firmy telekomunikacyjnej, uzgadniając koszt połączenia i 
      rozmowy. Dał znak gotowości, podnosząc rękę. 

      - Zaczynamy - powiedział i zaczął wystukiwać numer, który podał mu Lowell, 
      poruszając palcem w powietrzu. Kiedy skończył, zacisnął dłoń w pięść, 
      zatoczył nią krąg i położył ją sobie na kolanach. Siedział tak przez kilka 
      sekund, lekko poruszając hełmem, jakby się rozglądał, a potem 
      znieruchomiał. 

      - Dobrze - powiedział, dziwnie zmienionym głosem, ale nie do niej. - Jest 
      tu kto? 

      Chevette poczuła wstrząsające nią dreszcze. 

      - O Jezu - powiedział, obracając nakrytą hełmem głowę. 




      35
      Republika Żądzy


      Kiedy był młodszy i chodził do szkoły średniej, Rydell lubił ściany snów. 
      Te najlepsze prowadzili Japończycy, w pomieszczeniach różnej wielkości, 
      najczęściej w starych halach targowych; niektóre w dawnych kinach albo 
      domach towarowych. Kiedyś trafił do takiej, którą zrobili w starej 
      kręgielni: była naprawdę długa i wąska, tak że wszystko odkształcało się, 
      jeśli poruszałeś się zbyt szybko. Wybierało się rozmaite warianty zabawy; 
      w Knoxville najpopularniejsze były pojedynki rewolwerowców, kiedy 
      dostawało się broń i strzelało do rozmaitych złych facetów, a oni do 
      ciebie - w ten sposób zdobywało się punkty. Coś jak nauka strzelania w 
      akademii, ale nie z taką rozdzielczością. I bez takiego... hmm... 
      kolorytu. Jednak Rydell najbardziej lubił tę, w której rzeźbiło się rzeczy 
      z niczego, z chmury pikseli i wielokątów czy czegokolwiek, przy czym 
      widziało się, co robią inni, a nawet można było łączyć swoje dzieła z ich 
      produktami, jeśli wyrazili na to zgodę. Trochę wstydził się tego, ponieważ 
      głównie robiły to dziewczyny. One zawsze tworzyły jednorożce, tęcze i 
      różności, a Rydell samochody, pojazdy ze snu, jakby był jakimś japońskim 
      konstruktorem, który przedstawia swoje wizje. Później mogłeś zrobić 
      kolorowy wydruk albo nagrać kasetę, jeśli dokonałeś animacji. Na drugim 
      końcu sali zawsze było kilka dziewczyn przeprowadzających operacje 
      plastyczne na swoich zdjęciach, zmieniających fryzury i twarze, robiących 
      odbitki tych, które uznały za najbardziej udane. 

      Rydell stawał bliżej wejścia, formując promienie zielonego światła wokół 
      narysowanej formy, nakładając kolor i fakturę, sprawdzając różne modele. 
      Jednak włączywszy się w wirtualną przestrzeń Republiki Żądzy, miał 
      wrażenie, że widzi to, co istnieje wokół ścian snów. Niesamowite wrażenie, 
      ponieważ kiedy oderwało się wzrok od aktualnie wykonywanej czynności, nie 
      było tam niczego, a przynajmniej niczego godnego uwagi. Jednak kiedy 
      robiło się coś, na przykład projektowało samochód, miało się takie zabawne 
      uczucie przekraczania krawędzi świata i zaglądania w przestrzeń 
      rozpościerającą się w nieskończoność, przez wieczność. I czułeś, że nie 
      stoisz na podłodze starego kina czy kręgielni, lecz na jakiejś równinie, 
      albo na szklanej tafli, która rozpościera się za tobą na wiele kilometrów, 
      nie mając żadnego końca. Tak więc, gdy odszukawszy logo providera, znalazł 
      się na tej szklanej równinie, powiedział po prostu "Och", ponieważ 
      zobaczył jej krańce, a wokół niej i nad nią widział tę chmurę, mgłę lub 
      niebo, bezbarwne i wielobarwne jednocześnie. A były tam postacie większe 
      od drapaczy chmur i od wszystkiego wokół, a równina była na wysokości ich 
      piersi, więc Rydell czuł się jak robaczek albo zabaweczka. 

      Jedną z nich był dinozaur, podobny do T. Rexa; stwór z krótkimi przednimi 
      łapami, tyle że zakończonymi czymś, co przypominało dłonie. Druga 
      wyglądała jak posąg, lub niezwykła formacja skalna, pełen szczelin i 
      pęknięć, w kształcie mężczyzny o szerokiej twarzy okolonej puklami włosów, 
      spokojnej, z przymkniętymi powiekami. Mimo kamienia i mchu, loki wydawały 
      się ulepione z góry iłu. Potem zobaczył trzecią i wtedy powiedział "Jezu". 
      To również była ogromna postać, utworzona z telewizorów, których włączone 
      ekrany migotały i mrugały, najwyraźniej z trudem utrzymując obraz 
      ukazywanej postaci: coś, co równie dobrze mogło być kobietą jak mężczyzną. 
      Kiedy próbował skupić wzrok na jednym z monitorów, bolały go oczy. Jakby 
      oglądał milion kanałów jednocześnie, a ich szum był jak spadający ze skał 
      wodospad, niczym syk, który jednak wcale nie był dźwiękiem. 

      - Witamy w Republice Żądzy - powiedział dinozaur głosem pięknej kobiety. 
      Uśmiechnął się, pokazując zęby, w których kości słoniowej wyrzeźbiono całe 
      świątynie. Rydell usiłował przyjrzeć się tym rzeźbom; widział je przez 
      ułamek sekundy, a potem coś się z nimi stało. 

      - Nie masz niezbędnego trzeciego pasma - powiedział człowiek-góra głosem, 
      jakiego można oczekiwać od góry. - Jesteś w przestrzeni K-tel... 

      - Moglibyśmy wyłączyć emulator - zaproponowała istota złożona z 
      telewizorów, modulując głos z szumu wodospadu. 

      - Nie warto - orzekł dinozaur. - Nie sądzę, żeby to była długa rozmowa. 

      - Twoje nazwisko? - spytała góra. 

      Rydell zawahał się. 

      - Numer ubezpieczenia? - ciągnął dinozaur znudzonym tonem i z jakiegoś 
      powodu Rydell pomyślał o ojcu, który wciąż rozprawiał o tym, jak było 
      kiedyś, a jak jest teraz. 

      - Nazwisko i numer ubezpieczenia - powiedziała góra - albo znikamy. 

      - Rydell, Stephen Berry. - Potem szereg cyfr. Ledwie doszedł do ostatniej, 
      kiedy dinozaur powiedział: 

      - Były policjant, jak widzę. 

      - O rany - powiedziała góra, która coś mu przypominała. 

      - No - zahuczał dinozaur - bardzo były, jak widzę. Potem pracował dla 
      IntenSecure. 

      - Ostry - powiedziała góra i wystawiła rękę, wskazując Rydella, tyle że to 
      były gigantyczne homarze szczypce pokryte mchem. Zdawały się zakrywać pół 
      nieba jak burta kosmolotu. - Jak wąski koniec klina? 

      - Powiedziałbym, że twardszych i węższych nie ma - zaszumiały telewizory. 
      - Najwyraźniej zdobyłeś niepodzielną uwagę naszego Lowella. Nawet nie 
      chciał nam zdradzić, jak się nazywasz. 

      - Nie wiedział. 

      - Nie wie, czym różni się jego tyłek od dziury w błocie, chi-chi - 
      powiedziała góra, opuszczając szczypce, głosem będącym elektroniczną 
      parodią głosu Rydella. Ten usiłował spojrzeć jej w oczy; dostrzegł błysk 
      kilku niebieskich stawków, falujących paproci, umykającego w podskokach 
      płowego gryzonia. - Tacy jak Lowell wyobrażają sobie, że my potrzebujemy 
      ich bardziej niż oni nas. 

      - Powiedz, czego chcesz, Stephenie Berry - rzekł dinozaur. 

      - Zdarzyło się coś, w Benedict Canyon... 

      - Tak, tak - przerwał mu dinozaur - ty byłeś kierowcą. Co to ma wspólnego 
      z nami? 

      W tym momencie Rydell zrozumiał, że dinozaur, albo oni wszyscy, mają wgląd 
      we wszystkie jego dane, natychmiast i bez ograniczeń. Poczuł się nieswojo. 


      - Zaglądacie w moją kartotekę. 

      - I nie jest zbyt interesująca. Benedict Canyon? 

      - To wasza robota. 

      Góra podniosła brwi. Smagane wiatrem krzaki, osypujące się kamyki. Tuż na 
      granicy postrzegania. 

      - Właściwie to nie my, niezupełnie. My wybralibyśmy bardziej elegancki 
      sposób. 

      - Dlaczego podjęliście się tego zadania? 

      - No - odparł dinozaur - jeśli ktoś to zrobił, lub wydał takie polecenie, 
      to chyba należałoby wskazać męża tej pani, który potem podpisał pozew 
      rozwodowy. Oparty na bardzo solidnych podstawach. 

      - Wrobił ją? Z tym ogrodnikiem i wszystkim? 

      - Chyba Lowell mógłby to wyjaśnić - zagrzmiała góra. 

      - Nie wyjawił nam pan, czego pan chce, panie Rydell. 

      To ten telewizorowy stwór. 

      - Chcę... Taką robotę. Chcę, żebyście zrobili coś takiego. Dla mnie. 

      - Lowell - powiedziała góra i potrząsnęła kędzierzawą głową. Kaskady pyłu 
      na skraju pola widzenia Rydella. Kurz unoszący się nad odległym zboczem. 

      - Takie rzeczy są niebezpieczne - powiedział dinozaur. - A więc są bardzo 
      kosztowne. Ty nie masz pieniędzy, Rydell. 

      - A gdyby zapłacił wam Lowell? 

      - Lowell - stwierdziła ogromna twarz z telewizorów - jest naszym 
      dłużnikiem. 

      - Dobra - rzekł Rydell - rozumiem. Chyba znam kogoś, kto wam zapłaci. - 
      Sam nie wiedział, czy to bzdura czy nie. - Jednak musicie mnie wysłuchać. 
      Chcę wam coś powiedzieć. 

      - Nie - odparła góra i Rydell przypomniał sobie, kogo miała przypominać: 
      tego faceta, którego czasem pokazywali w programach historycznych; 
      wymyślił hełm wirtualny czy coś tam. - A jeśli Lowell myśli, że jest 
      jedynym alfonsem na świecie, to niech się dobrze zastanowi. 

      Zaczęli blaknąć, rozsypywać się w kalejdoskop fraktali i Rydell wiedział, 
      że zaraz straci z nimi kontakt. 

      - Czekajcie - powiedział. - Czy ktoś z was mieszka w San Francisco? 

      Dinozaur pojawił się ponownie. 

      - A gdyby? 

      - Podoba wam się to miasto? 

      - Dlaczego pytasz? 

      - Ponieważ wszystko tam się zmieni. Zrobią z nim to samo, co robią teraz w 
      Tokio. 

      - Tokio? - Pytanie popłynęło z telewizorów, tworzących obraz wielkiej 
      kuli, podobny do hologramu w "Dysydentach". - Kto ci to powiedział? 

      Teraz wróciła także góra. 

      - W Tokio nie ma teraz dla nas wiele miejsca... 

      - Mów - powiedział dinozaur. 

      I Rydell zrobił to. 




      Znów miała kapelusz na głowie, kiedy zdjął hełm, ale okulary trzymała w 
      ręce. Patrzyła na niego. 

      - Nie wiem, czy cokolwiek zrozumiałam - powiedziała. Słyszała tylko to, co 
      on mówił, pod koniec. - Jednak myślę, że jesteś kompletnie popieprzony. 

      - Pewnie jestem. - Sprawdził czas i koszt rozmowy. Pochłonęła prawie 
      wszystkie pieniądze, jakie mu zostały. - Nie mam pojęcia, dlaczego musieli 
      przeprowadzać to cholerne połączenie przez Paryż. 

      Ona tylko włożyła z powrotem okulary i powoli potrząsnęła głową. 




      36
      Notebook [2]


      Miasto w blasku słońca, widziane z dachu tego pudełeczka na szczycie 
      wieży. Otwarty właz. Odgłosy sortowania i układania różnych przedmiotów. 
      Skinner powoli napełnia kartonowe pudełko rzeczami, które zaniosę na dół 
      do sprzedawców oferujących swój towar na kocach, na zatłuszczonych 
      prostokątach starego brezentu. Osaka daleko. Wiatr przynosi dźwięk uderzeń 
      młotkiem, piosenkę. Skinner zapytał tego ranka, czy widziałem szczupaka w 
      Steiner Aquarium. 

      - Nie. 

      - On się nie rusza, Scooter. 




      Fontaine na pewno nie powiedział nic więcej? Tylko to, że znalazł jej 
      rower? To niedobrze. Nie zostawiłaby go na tak długo. Cholernie dużo za 
      niego zapłaciła. A w środku jest zrobiony z papieru. Japoński papier 
      konstrukcyjny, jak on się nazywa? Jesteś beznadziejny, Scooter. Przecież 
      to twój język. Zapominacie go szybciej niż my... Papierowa rura, którą 
      owijają aramidem czy czymś takim. Nie, ona nie zostawiłaby go. Kiedy 
      przyniosła go do domu, przez trzy godziny nanosiła na niego imitację rdzy, 
      dasz wiarę? Imitację rdzy, Scooter. I owijała go starymi szmatami, 
      przewody, wszystko. Żeby nie wyglądał na nowy. No cóż, to lepsze niż dobry 
      zamek, naprawdę. Wiesz, jak otworzyć kłódkę Kryptonite, Scooter? 
      Kluczykiem volvo. Kluczyk volvo idealnie do niego pasuje, jakby po to był 
      zrobiony. Pchnij raz czy dwa, bęc. Jednak już ich nie używają, tych 
      kłódek. Mimo to niektórzy noszą te kluczyki. Popatrz na tych z podgolonymi 
      głowami, a sam zobaczysz... Po prostu znalazłem ją pewnego dnia. Chcieli 
      odwieźć ją na koniec mostu i oddać miastu. Mówili, że i tak umrze, zanim 
      ją tam dowiozą. Powiedziałem im, żeby spieprzali. Przyniosłem ją tutaj. 
      Wciąż mam trochę krzepy. Dlaczego? Cholera. Dlatego. Widzisz, jak ktoś 
      umiera i idziesz sobie dalej, jakby to było w telewizji? 




      37
      Century City


      Chevette nie wiedziała, co myśleć o Los Angeles. Uznała jednak, że te 
      palmy są niesamowite. Po drodze Sublett zatrzymał swój elektryczny 
      samochód za wielką przyczepą z napisem INSTALATORSTWO ZIELENI, NANOTRONOWA 
      ROŚLINNOŚĆ, z której sterczały czubki tych sztucznych palm, owinięte w 
      plastik. 

      Widziała kiedyś w telewizji, ze Skinnerem, jak sadzą te drzewa na miejscu 
      tych zabitych przez jakiś meksykański wirus. Były takie same jak ten tunel 
      pod zatoką albo to, co według Rydella i Subletta Korporacja Sunflower 
      zamierzała zrobić w San Francisco; te rzeczy jakby wyrastały, były 
      uruchamiane mnóstwem takich maleńkich maszyn. Podczas jednego z programów, 
      które oglądała ze Skinnerem, mówiono, że te nowe drzewa zaprojektowano na 
      wzór prawdziwych, aby mogły się w nich gnieździć wszystkie ptaki, szczury 
      i inne stworzenia - tak jak w tych, które uschły. Skinner opowiadał, że 
      kiedyś wjechał dżipem na prawdziwą palmę w LA i spadło z niej chyba z 
      dziesięć szczurów, które wylądowały na masce, a po chwili spłoszyły się i 
      uciekły. 

      Na pewno było tu inaczej niż w San Francisco. Widziała to miasto jakby na 
      dwa sposoby. Z jednej strony mnóstwo budowli, porozrzucanych bez ładu i 
      składu, a z drugiej naprawdę wielką przestrzeń, z górami na horyzoncie, 
      pełne rozświetlającej wszystko energii. Może dlatego, że przyjechali tu w 
      nocy. 

      Sublett miał to małe euroauto nazywane montxo. Poznała je dobrze, ponieważ 
      przez całą drogę z Paradise musiała patrzeć na logo na desce rozdzielczej. 
      Sublet twierdził, że to rymuje się ze słowem poncho. Wóz wyprodukowano w 
      Barcelonie; podłączało się go do gniazdka i zostawiało, aż się naładował. 
      Na autostradzie nie wyciągał więcej niż czterdzieści, ale Sublett nie 
      chciał jeździć niczym innym ze względu na swoje uczulenie. Powiedziała mu, 
      że ma szczęście, że robią elektryczne samochody, ale on i tak stale 
      obawiał się pól elektromagnetycznych, raka i innych rzeczy. Zostawili jego 
      matkę z panią Baker, oglądające Kosmicznego łowcę w telewizji. Obie były 
      tym bardzo przejęte, ponieważ twierdziły, że to pierwszy film Molly 
      Ringwald. Podniecały się właśnie takimi rzeczami, a Chevette nigdy nie 
      rozumiała, o czym one mówią. 

      Spojrzała na kajdanki. Posmarowała obręcz czarnym klejem epoksydowym oraz 
      różowymi i niebieskimi paciorkami, które dostała od matki Subletta; 
      wprawdzie wyglądało to paskudnie, ale przynajmniej nie przypominało 
      kajdanek. Rydell spędzał coraz więcej czasu, telefonując i dwukrotnie 
      musieli przystanąć, żeby kupić nowe baterie, za które zapłacił Sublett. 
      Zaczęło ją martwić to, że nie zwracał na nią uwagi. Znów spali razem w 
      jednym łóżku, kiedy wzięli pokój w motelu, ale nic się nie stało, chociaż 
      Sublett nocował w montxo, na rozłożonych siedzeniach. Rydell wciąż starał 
      się nawiązać kontakt z tymi ludźmi z Republiki Żądzy, których znał Lowell, 
      wykorzystując sieciowy telefon i próbował zostawić wiadomości poczcie 
      głosowej. Jakiegoś pana Ma, czy jakoś tak. Jednak chyba nikt ich nie 
      odbierał, więc znów wydzwaniał do ludzi z Republiki i długo opowiadał całą 
      tę historię, wszystko, co im się przydarzyło, a oni zarejestrowali to i 
      mieli umieścić w poczcie pana Ma. Rydell powiedział, że zamieszczą to jako 
      główną i jedyną wiadomość. Stwierdził, że w ten sposób na pewno zwróci na 
      nią uwagę. 

      Kiedy dotarli do LA i wzięli pokój w motelu, Chevette była lekko 
      podniecona, ponieważ zawsze chciała to przeżyć. Jej matka zwykle dobrze 
      się bawiła, kiedy nocowała w motelach. No, okazało się to czymś w rodzaju 
      kempingu bez przyczep, z małymi betonowymi bungalowami podzielonymi na 
      mniejsze pokoje, a przy basenie jacyś cudzoziemcy piekli coś na grillu. 
      Sublett bardzo się zdenerwował, ponieważ nie znosił węglowodorów i w 
      ogóle, ale Rydell uspokoił go, że tylko na jedną noc. Potem podszedł do 
      nich, porozmawiał chwilę i dowiedział się, że to Tybetańczycy. Robili 
      dobre szaszłyki, ale Sublett jadł tylko to, co kupił w drugstorze: 
      butelkowaną wodą popijał te żółte baloniki wyglądające jak mydło, po czym 
      poszedł spać do montxo. 

      A teraz znalazła się tu, w tym miejscu zwanym Century City II, usiłując 
      wyglądać tak, jakby dostarczała przesyłkę. Była to jedna z tych zielonych 
      cyckowatych budowli wspartych na trzech nogach. Widziało się, którędy 
      biegną, ponieważ ściany zbudowano z przezroczystego szkła. Była to chyba 
      największa konstrukcja w mieście; zdawała się nie mieć końca. Rydel 
      nazywał ją "Glutem". Ekskluzywne miejsce, coś w rodzaju China Basin, 
      zamieszkałe przez takich samych ludzi, jakich przeważnie widuje się w 
      centrum finansowym, w halach targowych lub rozwożąc przesyłki. 

      No cóż, miała odznaki na kurtce i wzięła prysznic w motelu, ale i tak 
      czuła się tu nieswojo. Tyle drzew rosnących w gigantycznej, pustej w 
      środku podporze i niesamowite, przyćmione światło sączące się ze 
      wszystkich stron. Stała na ruchomych schodach, ciągnących się bez końca, 
      jadąc wciąż w górę, otoczona przez ludzi, którzy czuli się tu u siebie. 
      Rydell powiedział, że w pozostałych dwóch pionach znajdują się windy 
      biegnące pod kątem, tak jak ta Skinnera. Jednak znajomy Subletta mówił, że 
      zazwyczaj pilnuje ich więcej ludzi z IntenSecure. Wiedziała, że Sublett 
      jedzie gdzieś za nią, a przynajmniej tak ustalili, zanim Rydell wysadził 
      ich przed wejściem. Spytała go, dokąd teraz jedzie, a on odparł, że musi 
      pożyczyć latarkę. Naprawdę go polubiła. Trochę ją to niepokoiło. Chciałaby 
      wiedzieć, jaki okazałby się w innej sytuacji. Zastanawiała się również, 
      jak sama by się zachowała. Obaj z Sublettem pracowali przedtem dla firmy 
      zabezpieczającej budynek, IntenSecure, więc Sublett zadzwonił do swojego 
      kolegi i wypytał go o ochronę. Udawał, że zamierza ubiegać się o inną 
      posadę. Razem z Rydellem wymyślili sposób, w jaki mogła dostać się do 
      środka, przy czym miał ją ubezpieczać. Niepokoiło ją zachowanie Subletta, 
      który sprawiał wrażenie, że zamierza popełnić samobójstwo. Kiedy zaczęli 
      realizować plan opracowany przez Rydella, jakby zaczął żegnać się z 
      życiem. Wciąż mówił o swojej apostazji, filmach, które mu się podobały, 
      oraz o jakimś Cronenbergu. Był dziwnie spokojny, jak ktoś przeświadczony o 
      swej nieuchronnej śmierci; jakby pogodził się z tym, chociaż wciąż martwił 
      się swoim uczuleniem. 

      Zielone światło. Przejeżdża przez nie. W motelu przygotowali jej paczkę. W 
      środku były szklanki. Zaadresowana do Karen Mendelsohn. 

      Zamknęła oczy, powiedziała sobie, że Bunny Malatesta naskoczy jej na 
      głowę, jeśli nie doręczy przesyłki, po czym nacisnęła guzik. 

      - Tak? - odezwał się jeden z tych komputerów. 

      - Posłaniec z Allied Messengers, do Karen Mendelsohn. 

      - Przesyłka? 

      - Ma ją pokwitować. 

      - Mam autoryzację... 

      - Osobiście. Mam mieć jej podpis. Rozumiesz? Cisza. 

      - Rodzaj przesyłki? 

      - Myślisz, że je otwieram czy co? 

      - Rodzaj przesyłki? 

      - No - powiedziała Chevette - tu jest napisane "Sąd do Spraw Spadkowych w 
      San Francisco" i jeśli nie otworzysz tych drzwi, panie geniuszu, to 
      znajdzie się w pierwszym odlatującym tam samolocie. 

      - Proszę czekać - rzekł komputer. 

      Chevette spojrzała na doniczkowe rośliny przy drzwiach. Były wielkie, 
      wyglądały na prawdziwe i wiedziała, że Sublett stoi za nimi, chociaż nie 
      widziała go. W jednej ktoś zgasił cygaro, między korzeniami. 

      Drzwi uchyliły się odrobinę. 

      - Tak? 

      - Karen Mendelsohn? 

      - O co chodzi? 

      - Posłaniec z Allied, San Francisco. Zechce pani podpisać? 

      Chociaż nie miała niczego, żadnego formularza, żadnego kwitu. 

      - San Francisco? 

      - Tak tu jest napisane. 

      Drzwi otworzyły się trochę szerzej. Ciemnowłosa kobieta w długim, białym 
      szlafroku frotte. Chevette zobaczyła, że tamta spogląda na odznaki na 
      kurtce Skinnera. 

      - Nie rozumiem - zdziwiła się Karen Mendelsohn. - Korzystamy wyłącznie z 
      GlobExu. 

      - Są zbyt powolni - powiedziała Chevette, gdy Sublett wyszedł zza roślin w 
      swoim czarnym mundurze. Chevette ujrzała swoje odbicie w jego szkłach 
      kontaktowych, lekko wygięte na środku. 

      - Pani Mendelsohn - rzekł - obawiam się, że mamy pewien problem związany z 
      bezpieczeństwem 

      Karen Mendelsohn spojrzała na niego. 

      - Z bezpieczeństwem? 

      - Nie ma powodu do obaw - uspokoił ją Sublett. Położył rękę na ramieniu 
      Chevette i wprowadził ją do środka, obok Karen Mendelsohn. - Panujemy nad 
      sytuacją. Będziemy wdzięczni za współpracę. 




      38
      Cudowna mila


      "Wally" Divac, serbski gospodarz Rydella, niezbyt chętnie dał mu swoją 
      latarkę, ale Rydell skłamał, że w IntenSecure załatwi mu coś lepszego i 
      przyniesie mu to wtedy, kiedy zwróci pożyczkę. Może jeden z tych 
      teleskopowych prętów z bezprzewodowym taserem na końcu; coś poważnego, 
      profesjonalnego i może nawet półlegalnego. Wally był amatorem takich 
      rzeczy. Lubił udawać, że jest policjantem. Tak jak większość ludzi niemal 
      nie odróżniał prawdziwej policji od takiej organizacji jak IntenSecure. 
      Przed domem miał znak firmy ochroniarskiej, ale Rydell z zadowoleniem 
      stwierdził, że nie była to IntenSecure. Wally'ego niezbyt było stać na ich 
      usługi, podobnie jak na nie używany samochód, chociaż zawsze twierdził, że 
      jego wóz został "wypróbowany", jakby pierwszy właściciel był jakimś 
      wyrobnikiem mającym mu go dotrzeć. Jednak miał swój dom, w którym 
      mieszkał, obłożony bladoniebieskim plastikiem podobnym do malowanego 
      drewna i jedną z tych imitacji trawnika, które wyglądają lepiej niż 
      prawdziwy AstroTurf. Ponadto posiadał dom w Mar Vista i parę innych. Jego 
      siostra przybyła tu w 1994, a potem ściągnął i on, uciekając przed 
      kłopotami w ojczyźnie. Nigdy tego nie żałował. Mówił, że to dobry kraj, 
      tylko wpuszcza za dużo emigrantów. 

      - Czym jeździsz? - zapytał ze stopni odnowionego domu. 

      - Montxo - odparł Rydell. - Z Barcelony. Elektryczny. 

      - Mieszkasz w Ameryce - powiedział Wally, z siwymi włosami zaczesanymi do 
      góry i ukazującymi pokryte szramami czoło. - Dlaczego jeździsz czymś 
      takim? 

      Jego elegancki bmw stal na podjeździe; przez pięć minut wyłączał system 
      alarmowy, żeby wyjąć latarkę dla Rydella. Ten przypomniał sobie, jak 
      kiedyś w Knoxville nowe krótkofalówki wydziału narkotyków uruchomiły 
      alarmy we wszystkich samochodach w promieniu kilku kilometrów. 

      - Hmm - powiedział - to naprawdę dobre dla środowiska. 

      - Ale niedobre dla twojego kraju - odparł Wally. - Kwestia image'u. 
      Amerykanin powinien jeździć samochodem, z którego może być dumny. 
      Bawarskim. A przynajmniej japońskim. 

      - Odniosę ci to, Wally - obiecał Rydell, trzymając wielką czarną latarkę. 

      - I coś jeszcze. Przyrzekłeś. 

      - Nie martw się. 

      - Kiedy zapłacisz czynsz? 

      - Kevin się tym zajmie. 

      Wsiadł do montxo i nadepnął sprzęgło. Samochodzik zakołysai się lekko na 
      amortyzatorach, gdy silnik powoli zwiększał obroty. Wally pomachał mu 
      ręką, wzruszył ramionami, a potem wycofał się do domu i zamknął drzwi. 
      Rydell po raz pierwszy widział go bez tyrolskiego kapelusza. 

      Rydell spojrzał na latarkę, zastanawiając się, gdzie jest bezpiecznik. Nie 
      było to wiele, ale musiał mieć jakąś broń. A ta była typowo obronna. Na 
      ulicy mógłby łatwo kupić pistolet, lecz tym razem nie chciał mieć przy 
      sobie broni palnej. Za jej posiadanie groził znacznie dłuższy wyrok. Potem 
      pojechał z powrotem w kierunku "Gluta", nie spiesząc się na skrzyżowaniach 
      i usiłując wybierać ulice z wydzielonymi pasami dla pojazdów 
      elektrycznych. Wyjął telefon Chevette i wcisnął wybieranie numeru węzła w 
      Utah, otrzymanego od Zjadacza Bogów w Paradise. Zjadacz Bogów to ten, 
      który wyglądał jak góra, a przynajmniej tak się przedstawił. Rydell 
      zapytał go, co to za nazwisko. Tamten odparł, że jest pełnej krwi 
      Indianinem, ale Rydell raczej w to wątpił. Ich głosy też nie były realne; 
      zdigitalizowana mowa. Zjadacz Bogów równie dobrze mógł być kobietą albo 
      trzema różnymi osobami, jak również wszystkie te trzy widziane przez niego 
      postacie mogły być jedną osobą. Pomyślał o kobiecie na wózku inwalidzkim, 
      w "Dysydentach". To mogła być ona. Mógł to być ktokolwiek. Dlatego ci 
      hackerzy byli nieuchwytni. Usłyszał sygnał aparatu węzła w Utah. Zjadacz 
      Bogów odebrał telefon przy piątym dzwonku, jak zawsze. 

      - Tak? 

      - Paradise - powiedział Rydell. 

      - Richard? 

      - Nixon. 

      - Mamy twój towar na miejscu, Richard. Wystarczy sprężyć się i pchnąć. 

      - Wyceniliście usługę? 

      Światło zmieniło się. Ktoś zatrąbił, wkurzony brakiem przyspieszenia 
      montxo. 

      - Pięćdziesiąt - rzekł Zjadacz Bogów. 

      Pięćdziesiąt tysięcy dolarów. Rydell skrzywił się. 

      - Dobra - rzekł. - Do przyjęcia. 

      - Lepiej żeby tak było - powiedział Zjadacz Bogów. - Możemy bardzo 
      uprzykrzyć ci życie nawet w więzieniu. Prawdę mówiąc, jesteśmy gotowi 
      naprawdę ci dokuczyć. Linia zerowa w kiciu jest kiepska. 

      I założę się, że macie tam sporo przyjaciół, pomyślał Rydell. 

      - Jak oceniasz przybliżony czas reakcji od chwili wezwania? 

      Zjadacz Bogów beknął, celowo i głośno. 

      - Krótki. Dziesięć, góra piętnaście. Przygotowaliśmy to zgodnie z umową. 
      Twoi przyjaciele umrą ze strachu. Tylko staraj się trzymać z daleka. To 
      będzie coś, czego nigdy nie widziałeś. Wkroczy nowy zespół, który dopiero 
      rozpoczął służbę. 

      - Mam nadzieję - rzekł Rydell i przerwał połączenie. 




      Podał dozorcy parkingu numer apartamentu Karen Mendelsohn. Później nie 
      będzie to miało żadnego znaczenia. Wepchnął latarkę za pasek dżinsów, pod 
      kurtkę pożyczoną od Buddy'ego. Pewnie należała do ojca chłopaka. 
      Powiedział Buddy'emu, że pomoże mu znaleźć jakieś mieszkanie, kiedy 
      chłopiec przyjedzie do LA. Miał nadzieję, że Buddy nigdy nie zdoło tego 
      zrobić, ponieważ tacy jak on odejdą najwyżej przecznicę od przystanku 
      autobusu, zanim padną ofiarą jakiegoś miejskiego drapieżnika - błysk zębów 
      i kół, a potem koniec z Billym. Jednak zdawał sobie sprawę z jego trudnej 
      sytuacji. Chłopiec zajmował mały pokój w przyczepie mieszkalnej, z 
      plakatami Fallona i Jezusa, ukradkiem uciekając w wirtualną rzeczywistość. 
      Jeśli przynajmniej nie spróbuje, jak skończy? Rydell podziwiał Subletta, 
      że ten wyrwał się z takiego otoczenia mimo alergii i wielu trudności. 
      Jednak teraz Sublett niepokoił go. To kompletne szaleństwo, żeby martwić 
      się o kogoś w takiej sytuacji jak ta, ale Sublett zachowywał się tak, 
      jakby już nie żył. Po prostu przechodził od jednej czynności do następnej, 
      jakby nic nie miało znaczenia. Jedyne, co jeszcze go obchodziło, to jego 
      alergie. 

      Chevette też, Chevette Washington, tyle że ona niepokoiła go białą skórą 
      pleców, tuż nad paskiem tych czarnych obcisłych spodni, kiedy leżała 
      skulona na łóżku obok niego. Wciąż miał ochotę jej dotknąć; jej piersi, 
      które opinały podkoszulek, kiedy siadała rano, a także tych ciemnych 
      kosmyków włosków pod pachami. A teraz, idąc do kafejki u podstawy 
      ruchomych schodów, czując, jak prostokątna obudowa latarki Wally'ego wbija 
      mu się w kręgosłup, wiedział, że może nigdy nie mieć już okazji. Za pół 
      godziny prawdopodobnie będzie martwy lub w drodze do więzienia. 

      Zamówił kawę z podwójną porcją śmietanki, zapłacił resztkami pieniędzy i 
      zerknął na timexa. Za dziesięć trzecia. Kiedy poprzedniego wieczoru 
      połączył się z motelu z komputerem osobistym Warbaby'ego, umówił go na 
      trzecią. Zjadacz Bogów podał mu ten numer. Zjadacz Bogów mógł podać ci 
      każdy numer. Warbaby wydawał się szczerze zasmucony tym, że słyszy jego 
      głos. A także lekko rozczarowany. 

      - Nie spodziewaliśmy się tego po tobie, Rydell. 

      - Przykro mi, panie Warbaby. To ci cholerni Rosjanie. I ten pieprzony 
      kowboj, ten Loveless. Weszli mi w paradę. 

      - Nie ma potrzeby kląć. Kto ci dał ten numer? 

      - Dostałem go przedtem od Hernandeza. - Cisza. - Mam te okulary, panie 
      Warbaby. 

      - Gdzie jesteś? 

      Chevette Washington obserwowała go z łóżka. 

      - W Los Angeles. Uznałem, że lepiej będzie, jeśli znajdę się jak najdalej 
      od tych Rosjan. 

      Cisza. Może Warbaby zakrył słuchawkę dłonią. A potem: 

      - No cóż, chyba mogę zrozumieć twoje zachowanie, chociaż nie powiem, żebym 
      je aprobował... 

      - Może pan tu przyjechać i wziąć je, panie Warbaby? I uznać, że jesteśmy 
      kwita? 

      Dłuższa pauza. 

      - No cóż, Rydell - ze smutkiem - nie chciałbym, żebyś zapomniał, jak 
      bardzo jestem tobą rozczarowany, ale owszem, mógłbym to zrobić. 

      - Tylko pan i Freddie, dobrze? Nikogo więcej. 

      - Oczywiście - rzekł Warbaby. Rydell wyobraził sobie, jak patrzy na 
      Freddiego, który stuka w jakiś nowy laptop, usiłując wytropić rozmowę. Do 
      węzła w Oakland, a potem do lewego numeru. 

      - Niech pan będzie tu jutro, panie Warbaby. Zadzwonię do pana pod ten sam 
      numer i powiem, gdzie przyjść. O trzeciej. Punkt. 

      - Sądzę, że podjąłeś właściwą decyzję, Rydell - powiedział Warbaby. 

      - Mam nadzieję - odparł Rydell i rozłączył się. 

      Teraz spojrzał na timexa. Upił łyk kawy. Trzecia. Punkt. Postawił kawę na 
      kontuarze i wyjął telefon. Zaczął wystukiwać numer Warbaby'ego. 




      Dotarli tam po dwudziestu minutach. Przyjechali dwoma samochodami, z 
      przeciwnych stron: Warbaby i Freddie czarnym lincolnem z białym talerzem 
      anteny satelitarnej na dachu, prowadzonym przez Freddiego, a potem 
      Svobodov i Orlovsky w metalicznie szarym sedanie marki łada, zapewne 
      wziętym z wypożyczalni. Patrzył, jak spotkali się, wszyscy czterej, a 
      potem weszli na plac pod "Glutem", obok tych kinetycznych rzeźb, kierując 
      się do najbliższej windy, Warbaby smutny jak zawsze i podpierający się 
      laską. Warbaby był w tym samym oliwkowym płaszczu i stetsonie, Freddie 
      miał luźną i bardzo różową koszulę oraz laptopa pod pachą, a Rosjanie z 
      wydziału zabójstw włożyli szare garnitury w takim samym kolorze jak łada, 
      którą przyjechali. Odczekał chwilę, żeby sprawdzić, czy nie pokaże się 
      Loveless, a potem zaczął wystukiwać numer telefonu w Utah. 

      - Proszę, Jezu - rzekł, licząc dzwonki. 

      - Kawa w porządku? - spytał młody Azjata z kafejki, spoglądając na niego. 

      - Niezła - rzekł Rydell, gdy Zjadacz Bogów podniósł słuchawkę. 

      - Tak? 

      - Paradise. 

      - Richard? 

      - Nixon. Są tu. Czterej oprócz Śmieszka. 

      - Ci dwaj Rosjanie, Warbaby i jego dżokej? 

      - Tak. 

      - A tamtego nie ma? 

      - Nie widzę go... 

      - Mimo to jego opis jest w pakiecie. Dobra, Rydell. Zaczynamy. 

      Klik. Rydell wepchnął telefon do kieszeni kurtki, odwrócił się i szybkim 
      krokiem ruszył w kierunku windy. Chłopak z kafejki pewnie pomyślał, że nie 
      smakowała mu kawa. 




      Zjadacz Bogów i jego przyjaciele, jeśli nie byli jedną osobą, na przykład 
      jakąś zdziecinniałą staruszką na wzgórzach Oakland, mającą sprzęt wartości 
      kilku milionów dolarów i negatywne nastawienie do rzeczywistości, zdaniem 
      Rydella byli po prostu bandą popaprańców. Jeśli im wierzyć, to nie było 
      rzeczy, której nie potrafiliby zrobić. Skoro jednak byli tak potężni, to 
      czemu musieli się ukrywać i zbijali forsę, popełniając przestępstwa? 

      W akademii Rydell wysłuchał kilku wykładów na temat przestępstw 
      komputerowych, ale były to suche wiadomości. Historia hackerów, którymi 
      początkowo były po prostu sprytne dzieciaki, naciągające firmy 
      telekomunikacyjne. Zasadniczo, powiedział gościnnie wykładający policjant 
      federalny, każde przestępstwo będące niegdyś specjalnością białych 
      kołnierzyków, zalicza się obecnie do przestępstw komputerowych, ponieważ 
      teraz ludzie w biurach non stop z nimi pracują. Jednak są pewne 
      przestępstwa, które można uznać za komputerowe w dawnym znaczeniu tego 
      słowa, ponieważ zazwyczaj dokonywane są przez zawodowych przestępców, 
      którzy uważają się za hackerów. Opinia publiczna, powiedział im federalny, 
      wciąż spogląda na hackerów jak na swego rodzaju romantycznych skubańców, 
      dzieciaki przenoszące wygódkę. Rozpuszczone bachory. W dawnych czasach, 
      mówił, wielu ludzi nie wiedziało nawet, że wygódkę można przenieść, aż 
      budzili się po uszy w gównie. Klasa Rydella posłusznie roześmiała się. 
      Jednak nie dzisiaj, rzekł federalny; współczesny hacker jest równie 
      romantyczny jak cyngiel gangu lodziarzy czy silnoręki naćpany pląsem. I 
      znacznie trudniejszy do zatrzymania, chociaż jeśli dopadniecie go i 
      przyciśniecie, to zwykle uda się zgarnąć jeszcze paru innych. Jednak oni 
      przeważnie organizują się w małe grupy, z których składają się większe 
      gangi, tak że chwyta się tylko członków jednej z grup, którzy nie znają 
      innych ludzi i nic o nich nie wiedzą. 

      Zjadacz Bogów i jego przyjaciele, ilu by ich było, zapewne tworzyli taką 
      grupę, jedną z wielu wchodzących w skład Republiki Żądzy. A jeśli naprawdę 
      zamierzali zrobić coś dla niego, to zapewne z trzech powodów: nie chcieli, 
      aby San Francisco zostało przebudowane, ponieważ podobała im się obecna, 
      niedoskonała infrastruktura; zarabiali na tym niezłe pieniądze - których 
      on niestety nie miał - a ponadto wymyślili nowy sposób działania i chcieli 
      go wypróbować. Ten ostatni powód wydawał się najistotniejszy, kiedy już 
      postanowili mu pomóc. 

      Teraz, jadąc ruchomymi schodami, między wszystkimi tymi ludźmi, którzy 
      żyli tu lub pracowali, powstrzymując chęć zerwania się do biegu, Rydell z 
      trudem mógł uwierzyć, że Zjadacz Bogów i reszta zrobią to, co obiecali. A 
      jeśli nie, no cóż, wpakują go w bagno. 

      Nie, powiedział sobie, zrobią to. Muszą. Gdzieś w Utah obraca się talerz, 
      celując w kierunku wybrzeża i kalifornijskiego nieba. A z anteny, 
      wprowadzone z kryjówki Zjadacza Bogów i jego przyjaciół, przesyłane są 
      pakiety sygnałów. A tam gdzieś, wysoko nad "Glutem", nad całym obszarem 
      LA, wisi Gwiazda Śmierci. Rydell ominął siwowłosego mężczyznę w stroju 
      tenisowym i przebiegł kilka stopni ruchomych schodów. Dotarł pod miedziany 
      cycek. Do małego pasażu wchodzili i wychodzili ludzie. Fontanna z wodą 
      spływającą po wielkich poszarpanych płytach zielonego szkła. Obok niej 
      szli Rosjanie, zmierzali ku białym ścianom kompleksu, w którym mieszkała 
      Karen. Nie widział Warbaby'ego ani Freddiego. 

      3:32. 

      - Cholera - powiedział, pojmując, że nie udało się, że Zjadacz Bogów 
      zawiódł go, a on skazał na śmierć Chevette Washington i Subletta, a nawet 
      Karen Mendelsohn, znowu spróbował i nie udało się - tym razem po raz 
      ostatni. 

      A wtedy te rzeczy wleciały przez długą szczelinę w szkle, na południe od 
      boiska do piłki ręcznej, a on jeszcze nigdy nie widział czegoś takiego. 
      Było ich całe stado, dziesięć czy dwanaście i wszystkie całkiem czarne. 
      Nie wydawały niemal żadnego dźwięku, lecz jakby płynęły w powietrzu. W 
      luźnym szyku. Gracze na boisku znieruchomieli i patrzyli na nie. Były to 
      helikoptery, ale za małe, aby pomieścić choć jednoosobową załogę. Mniejsze 
      od tych mikroświetlnych. Dyskowate. Z francuskimi wieżyczkami 
      strzelniczymi aerospatiale, jakie widuje się na migawkach z Mexico City, 
      które zapewne były kontrolowane przez ECCCS, system komunikacji w nagłych 
      wypadkach, uruchamiany przez Gwiazdę Śmierci. Jeden z nich przeleciał 
      jakieś dwadzieścia stóp nad jego głową i Rydell dostrzegł pęk rur jakiejś 
      broni maszynowej lub wyrzutni rakiet. 

      - Do licha - rzekł Rydell, spoglądając na przyszłość firm ochroniarskich. 

      - AKCJA POLICYJNA. ZACHOWAĆ SPOKÓJ. 

      Jakaś kobieta w pasażu zaczęła wrzeszczeć, raz po raz, jak jakiś 
      mechanizm. 

      - ZACHOWAĆ SPOKÓJ. 

      Większość usłuchała; malował się na większości twarzy, tych twarzy 
      mieszkańców wyżyn, o stanowczo zarysowanych szczękach. Ludzi w miękkich 
      ubraniach trzepoczących w podmuchach śmigieł. 

      Rydell zaczął biec. Przebiegł obok Svobodova i Orlovsky'ego, patrzących na 
      helikoptery, które opuściły się znacznie niżej i niedwuznacznie mierzyły 
      do nich. Rosjanie rozdziawili usta, a połówkowe okulary Orlovsky'ego 
      wyglądały tak, jakby zaraz miały mu spaść. 

      - NA ZIEMIĘ. JUŻ. ALBO OTWIERAMY OGIEŃ. 

      Mieszkańcy, szczupli i w większości jasnowłosi, stali nieruchomo, 
      trzymając w rękach rakiety tenisowe lub papierowe reklamówki z pasażu. 
      Obserwowali helikoptery oraz dziwnie spokojnymi oczami Rydella, który 
      przebiegł obok nich. Minął Freddiego, który leżał na brzuchu na 
      granitowych płytach, z wyciągniętymi nad głową rękami i leżącym między 
      nimi laptopem. 

      - ZACHOWAĆ SPOKÓJ. 

      Potem ujrzał Warbaby'ego, leżącego na metalowej ławce, jakby siedział tam 
      od zawsze, patrząc na przemijające życie. Warbaby też go dostrzegł. 

      - AKCJA POLICYJNA. 

      Laska stała obok, oparta o ławkę. Podniósł ją, powoli i z rozmysłem, a 
      Rydell był pewny, że zaraz zostanie zastrzelony. 

      - ZACHOWAĆ SPOKÓJ. 

      Jednak Warbaby, smutny jak zawsze, tylko zasalutował mu, podnosząc laskę 
      do ronda stetsona. 

      - RZUĆ TĘ LASKĘ. 

      Wzmocniony głos policjanta z oddziału antyterrorystycznego, ukrytego 
      gdzieś w podziemiach City Hali East, obsługującego wieżyczkę strzelniczą 
      przez zestaw teleprezentacyjny. Warbaby wzruszył ramionami, powoli, po 
      czym odrzucił laskę. Rydell biegł dalej, przez otwarte drzwi i wpadł do 
      mieszkania Karen Mendelsohn. Karen i Chevette Washington stały w progu, 
      wytrzeszczając oczy. 

      - Do środka! - wrzasnął. Tylko gapiły się na niego. - Wchodźcie do środka! 


      Obok drzwi rosła kępa roślin, w terakotowej donicy sięgającej mu do pasa. 
      Zobaczył wychodzącego zza niej Lovelessa, unoszącego ten mały pistolet; 
      Loveless miał srebrzystą sportową kurtkę i lewą rękę na temblaku, a na 
      twarzy mnóstwo mikroporowych plastrów w niezupełnie dobranym odcieniu, tak 
      że wyglądał jak trędowaty. Uśmiechał się złowieszczo. 

      - Nie! - wrzasnęła Chevette Washington. - Ty parszywy mały pierdolcu! 

      Loveless przesunął lufę broni, trzymał ją przy głowie dziewczyny i Rydell 
      zobaczył, jak uśmiech znika z jego ust. Zauważył, że bez niego Loveless 
      wygląda, jakby nie miał warg. 

      - ZACHOWAĆ SPOKÓJ - przypominały wszystkim helikoptery, gdy Rydell wyrwał 
      zza pasa latarkę Wally'ego. 

      Loveless nie zdążył nacisnąć na spust, co - trzeba przyznać - wywarło 
      wrażenie na Rydellu. Skutki działania gazu pieprzowego były bardzo podobne 
      do reakcji alergicznej Subletta, tylko znacznie gorsze i o wiele szybsze. 




      - Ty stuknięty, stuknięty pierdoło - powtarzała Karen Mendelsohn, z oczami 
      podpuchniętymi jak po spotkaniu z rojem szerszeni. Obie z Chevette 
      otrzymały niewielką dawkę gazu pieprzowego, a Sublett tak przestraszył się 
      wiszącego w powietrzu oparu, że zamknął się w garderobie Karen i nie 
      chciał wyjść. - Ty stuknięty, porąbany pierdoło. Czy wiesz, co narobiłeś? 

      Rydell siedział sobie w jednym z jej białych retrogresywnych foteli, 
      słuchając porykujących na zewnątrz helikopterów. Później, kiedy wszystko 
      się wyjaśni, stwierdzą, że Republika Żądzy zrobiła z Warbaby'ego i 
      pozostałych krwiożerczych najemników opłacanych przez sonorańskich 
      separatystów, którzy zgromadzili w apartamencie Karen wystarczającą liczbę 
      materiałów wybuchowych, żeby wysadzić "Gluta" i okolice aż do Malibu. 
      Ponadto wprowadzili także wątek zakładników, żeby zapewnić łagodną 
      interwencję oddziału antyterrorystycznego. Chociaż kiedy przybyli tam, 
      byłoby bardzo nieprzyjemnie, gdyby nie Karen, znany prawnik z "Gliniarzy w 
      opałach". Na początku wściekali się, ale ludzie Pursleya najwyraźniej 
      mieli swoje sposoby, żeby ich uspokoić. A najśmieszniejsze było to, że 
      oni, Wydział Policji Los Angeles, nigdy nie wyjawią, iż jakiś hacker 
      włamał się do systemu Gwiazdy Śmierci. Powtarzali, że dostali telefoniczną 
      informację. Upierali się przy tym tak bardzo, że w końcu byli gotowi 
      zapomnieć o całej reszcie. 

      Jednak kiedy tam siedział, słuchając Karen i stopniowo dochodząc do 
      wniosku, że taak, jest stukniętym pierdołą, którego ona lubi, wciąż myślał 
      o "Nightmare Folk Alt" oraz tamtej kobiecie i miał nadzieję, że nie 
      ucierpiała, ponieważ Zjadacz Bogów potrzebował do swoich pakietów danych 
      jakiś numer telefonu w LA, z którego niby to zadzwoniono z informacją. 
      Rydell nie chciał podawać im numeru Kevina, a potem znalazł w portfelu 
      telefon do tego sklepu na kawałku okładki "People" i podał go Zjadaczowi 
      Bogów. Później podeszła do niego Chevette, z twarzą opuchniętą od gazu 
      pieprzowego i spytała go, czy udało się, czy też wszystko się całkiem 
      pochrzaniło? A on odparł, że tak i wszystko gra, ale zaraz przyszła 
      policja i było niezbyt wesoło, dopóki nie pojawił się Aaron Pursley z 
      oddziałem prawników równie licznym jak siły policyjne, a potem sam 
      Wellington Ma w granatowym blezerku ze złotymi guzikami. Tak więc Rydell w 
      końcu poznał go osobiście. 

      - Zawsze cenię sobie spotkania z klientami - rzekł Wellington Ma, 
      ściskając mu dłoń. 

      - Miło mi pana poznać, panie Ma - powiedział Rydell. 

      - Nie będę pytał, co pan zrobił z moją pocztą głosową - powiedział 
      Wellington Ma - ale mam nadzieję, że to się nie powtórzy. Jednak pańska 
      historia jest fascynująca. 

      Rydell przypomniał sobie Zjadacza Bogów i pięćdziesiąt tysięcy, mając 
      nadzieję, że Ma i Karen nie będą o to wściekli. Nie przypuszczał, ponieważ 
      Aaron Pursley już dwukrotnie powtórzył, że to będzie lepsze od morderstw 
      Pooky Bear, natomiast Karen przyznała, że Chevette jest telegeniczna, 
      promienieje młodością, a ponadto że Chrome Koran na pewno będzie chciał 
      napisać do tego muzykę. Wellington Ma podpisał kontrakt z Chevette i z 
      Sublettem, chociaż musiał podać papiery do garderoby, ponieważ Sublett nie 
      chciał za nic z niej wyjść. 

      Z tego, co mówiła Karen, Rydell zrozumiał, że Chevette opowiedziała jej 
      prawie wszystko, kiedy przetrzymywali ją tu z Sublettem, nie pozwalając 
      zaalarmować IntenSecure. A Karen najwidoczniej dobrze znała się na tych 
      okularach światła wirtualnego i umiała je włączyć, ponieważ przez 
      większość czasu miała je na nosie i teraz wiedziała wszystko o Sunflower, 
      czy jak tam się to nazywało. Mówiła Pursleyowi, że to bombowy materiał, 
      ponieważ obciąży Cody'ego pieprzonego Harwooda, o ile dobrze rozegrają 
      karty, a od dawna mu się należało, draniowi. 

      Rydell nawet nie miał okazji popatrzeć sobie przez te szkła. 

      - Panie Pursley? - Podszedł do faceta. 

      - Tak, Berry? 

      - I co teraz? 

      - No - odparł Pursley, skubiąc skórę pod nosem - ty i dwoje twoich 
      przyjaciół zostaniecie aresztowani i przewiezieni na posterunek. 

      - Naprawdę? 

      Pursley spojrzał na swój wielki złoty zegarek. Wokół tarczy były osadzone 
      diamenty, a pod spodem spory turkus. 

      - Za około pięć minut. Mniej więcej na szóstą zwołamy pierwszą konferencję 
      prasową. Odpowiada wam to, czy najpierw chcecie zjeść? Możemy zamówić wam 
      coś z restauracji. 

      - Przecież będziemy aresztowani. 

      - Kaucja, Berry. Słyszałeś o kaucji? Jutro rano wszyscy będziecie wolni. - 
      Pursley obdarzył go promiennym uśmiechem. 

      - Wyjdziemy z tego, panie Pursley? 

      - Berry - odparł Pursley - masz kłopoty, synu. Jesteś gliniarzem. W 
      dodatku uczciwym. W opałach. Po uszy w spektakularnym i - przepraszam za 
      wyrażenie - ewidentnie heroicznym gównie. - Klepnął Rydella w ramię. - 
      Zespół "Gliniarzy w opałach" jest tu z tobą, chłopcze, i zapewniam cię, że 
      wszyscy doskonale na tym wyjdziemy. 

      Chevette powiedziała, że nie ma nic przeciwko temu, żeby pójść do 
      więzienia, ale czy mogłaby zadzwonić do San Francisco, do niejakiego 
      Fontaine'a? 

      - Możesz dzwonić do kogo chcesz, kochanie - powiedziała Karen, ocierając 
      chusteczką oczy Chevette. - Zarejestrują rozmowę, ale dostaniemy kopię. 
      Jak nazywał się ten twój czarny przyjaciel, ten który został zastrzelony? 

      - Sammy Sal - odparła Chevette. 

      Karen spojrzała na Pursleya. 

      - Chyba weźmiemy Jacksona Cale - powiedziała. Rydell zastanawiał się, po 
      co, ponieważ Jackson Cale był tym nowym czarnym gwiazdorem filmów 
      telewizyjnych. 

      A potem Chevette podeszła i objęła go, cała przywarła do niego i tak jakoś 
      spojrzała spod tej idiotycznej fryzury. I spodobało mu się to, chociaż 
      miała czerwone oczy i ciekło jej z nosa. 




      39
      Święto szarego dnia


      W sobotę, piętnastego listopada, rankiem po czwartej nocy spędzonej u 
      Skinnera, Yamazaki, w ogromnej jak namiot, wełnianej kurtce, pocerowanej i 
      śmierdzącej woskiem, zjechał żółtą windą ubić interes z handlarzami. Niósł 
      karton zawierający kilka dużych kawałków skamieniałego drzewa, lewe poroże 
      jelenia, piętnaście płyt kompaktowych, wiktoriański bibelocik w kształcie 
      porcelanowego dzbanuszka z wytłoczonymi literami "0X0" oraz napęczniały od 
      wilgoci egzemplarz The Columbia Literary History of the United States. 

      Sprzedawcy wykładali towar, ranek był stalowoszary i pochmurny, więc 
      Yamazaki był zadowolony z pożyczonej kurtki z kieszeniami pełnymi opiłków 
      i jakichś małych metalowych elementów. Nie wiedział, jak zacząć rozmowę, 
      ale sami przejęli inicjatywę, otaczając go, z imieniem Skinnera na ustach. 
      Skamieniałe drewno uzyskało najlepszą cenę, potem dzbanek i osiem płyt 
      kompaktowych. W końcu poszło wszystko oprócz historii literatury, która 
      miała paskudne plamy od pleśni. Położył ją, z niebieskimi kartkami 
      trzepoczącymi na słonym wietrze, na stercie śmieci. Trzymając w dłoni 
      pieniądze, rozejrzał się za staruszką sprzedającą jajka. Ponadto, 
      potrzebna im była kawa. 

      Właśnie dochodził do straganu, na którym prażono i mielono kawę, gdy w 
      porannym tłumie dostrzegł nadchodzącego Fontaine'a, z postawionym 
      kołnierzem długiego tweedowego płaszcza. 

      - Jak się ma stary, Scooter? 

      - Coraz częściej pyta o dziewczynę... 

      - Ona jest w więzieniu w LA - odparł Fontaine. 

      - W więzieniu? 

      - Dziś rano wychodzi za kaucją, przynajmniej tak powiedziała mi wczoraj 
      wieczorem. Przyszedłem z tą wiadomością. - Wyjął z kieszeni telefon i 
      podał go Yamazakiemu. - Ona zna ten numer. Tylko nie dzwoń za często do 
      domu, dobrze? 

      - Do domu? 

      - Do Japonii. 

      Yamazaki zamrugał oczami. 

      - Nie. Rozumiem, że... 

      - Nie wiem, co robiła, kiedy nadeszła burza, ale byłem zbyt zajęty, żeby o 
      tym myśleć. Podłączyliśmy zasilanie, ale mam na głowie rannego, do którego 
      dotychczas nikt się nie przyznał. Wyłowiłem go w środę rano, z resztek 
      czyjejś szklarni. Pod waszym mieszkaniem. Nie wiem, czy uderzył się w 
      głowę, czy co, ale odzyskuje tylko na chwilę przytomność, i zaraz znów 
      mdleje. Poza tym nic mu nie jest, nie ma żadnych złamań. Na boku ma 
      oparzenie, jakby ślad po kuli albo rozgrzanym pręcie... 

      - Nie zawieziecie go do szpitala? 

      - Nie - odparł Fontaine. - Nie robimy tego, chyba że o to poproszą, albo 
      gdy ktoś jest umierający. Wielu z nas ma powody, żeby nie pokazywać się w 
      takich miejscach, gdzie można sprawdzić dane osobowe w komputerach. 

      - Aha - powiedział Yamazaki, mając nadzieję, że dostatecznie taktownie. 

      - Właśnie, "aha" - rzekł Fontaine. - Jakieś dzieciaki chyba znalazły go 
      pierwsze i zabrały mu portfel, jeśli jakiś miał. Jednak to wielki, zdrowy 
      koleś i w końcu ktoś go rozpozna. Trudno, żeby nie, z tym ryglem na ptaku. 


      - Tak - powiedział Yamazaki, nie zrozumiawszy ostatniej uwagi - a ja wciąż 
      mam twój pistolet. - Fontaine rozejrzał się na boki. 

      - No cóż, jeśli już go nie potrzebujesz, to po prostu wyrzuć go. Jednak 
      ten telefon będzie mi jeszcze potrzebny. A właściwie, jak długo zamierzasz 
      tu zostać? 

      - Ja... nie wiem - odparł szczerze Yamazaki. 

      - Będziesz po południu na dole, na paradzie? 

      - Paradzie? 

      - Piętnasty listopada. Urodziny Shapely'ego. Warto zobaczyć. Coś w stylu 
      Mardi Gras. Wielu młodych ludzi zdejmuje ubrania, ale nie wiem, czy 
      dopisze pogoda. No, to na razie. Pozdrów Skinnera. 

      - Tak, pozdrowię - powiedział z uśmiechem Yamazaki, gdy Fontaine ruszył 
      dalej, a tęczowy pompon jego włóczkowej czapeczki pojawiał się i znikał w 
      tłumie. 

      Yamazaki poszedł w kierunku kramu z kawą, wspominając kondukt pogrzebowy, 
      tańczącą szkarłatną postać z pomalowanym na czerwono pistoletem 
      maszynowym. Symbol śmierci Shapely'ego. 

      Morderstwo albo - zdaniem niektórych - samoofiarowanie Shapely'ego miało 
      miejsce w Salt Lake City. Siedmiu jego zabójców, uzbrojonych po zęby 
      fundamentalistów, członków białej rasistowskiej sekty zdelegalizowanej w 
      kilka miesięcy po tym zamachu, nadal odsiadywało w Utah, chociaż dwaj z 
      nich umarli później na AIDS, którym prawdopodobnie zarazili się w 
      więzieniu, uparcie odmawiając przyjęcia szczepu wirusa opatentowanego w 
      imieniu Shapely'ego. Milczeli w trakcie procesu, jedynie ich przywódca 
      oświadczył, iż choroba jest karą boską spadającą na grzeszników i 
      nieczystych. Ci chudzi mężczyźni z ogolonymi głowami i pustymi, 
      nieprzeniknionymi oczami byli wysłannikami Boga i jako tacy na zawsze 
      pozostaną na taśmach historii. 

      Jednak Shapely umierał bogatszy, rozmyślał Yamazaki, stając w kolejce po 
      kawę. Może nawet był szczęśliwy. Widział, jak produkt z jego krwi 
      powstrzymuje pochód ciemności. Teraz pojawiły się nowe plagi, ale żywa 
      szczepionka wyhodowana ze szczepu wirusa Shapely'ego ocaliła niezliczone 
      miliony istnień. 

      Yamazaki obiecał sobie, że pójdzie obejrzeć paradę z okazji urodzin 
      Shapely'ego. Musi pamiętać, że powinien zabrać notebook. 

      Stał, wdychając zapach świeżo zmielonej kawy, i czekał na swoją kolej. 




      Podziękowania


      Specjalne podziękowania składam Paolo Polledriemu, kuratorowi Działu 
      Architektury i Wzornictwa Muzeum Sztuki Współczesnej w San Francisco. W 
      1990 roku pan Polledri, z okazji wystawy pt. "Wizje San Francisco", 
      zamówił krótki utwór literacki, który zatytułowałem Pokój Skinnera, a 
      także umożliwił mi nawiązanie współpracy z architektami - Ming Fungiem 
      oraz Craigiem Hodgettsem, a z ich mapy miasta (przerysowanej przeze mnie 
      jeszcze raz) zaczerpnąłem Skywalker Park, "Pułapkę" i wieżowce Sunflower. 
      (Z innej pracy zamówionej na tę wystawę, wspaniałego eseju Richarda 
      Rodriqueza Sodoma - refleksje o stereotypie, zaczerpnąłem wiktoriański 
      wynajęty pokój Yamazakiego i melancholię.) 

      Określenia "światło wirtualne" użył naukowiec Stephen Beck, opisując 
      rodzaj instrumentu wytwarzający "wrażenia optyczne zachodzące bezpośrednio 
      w oku bez użycia fotonów" (Mondo 2000). 

      Przedstawiając Los Angeles Rydella, wykorzystałem opisy z przeczytanej 
      przeze mnie City of Quartz Mike'a Davisa, a szczególnie jego obserwacje 
      dotyczące prywatyzacji terenów będących własnością publiczną. 

      Jestem wdzięczny Markusowi, pseudo "Futro", jednemu z redaktorów "Mercury 
      Rising", publikowanego dla i przez San Francisco Bike Messenger 
      Association, który uprzejmie dostarczył mi kompletny zbiór wszystkich 
      numerów czasopisma. Potem, przez prawie rok, nie dałem znaku życia, za co 
      gorąco przepraszam. "Mercury Rising" powstał, by "informować, bawić, 
      wkurzać i wszelkimi sposobami umacniać" środowisko posłańców. Pozwolił mi 
      opisać miejsce pracy Chevette Washington oraz stworzyć jej 
      charakterologiczną sylwetkę. Szczególne podziękowania kieruję do Steve'a 
      Matthiassona, którego opowiadanie Man Over Marin zamieszczone w "Mercury 
      Rising" było podstawą snu Chevette w rozdziale ósmym (chociaż przed 
      ukazaniem się wydania książkowego nie rozumiałem, o co w nim chodzi). 

      Dziękuję także następującym osobom, którym wiele zawdzięczam - cenne 
      merytoryczne uwagi lub wsparcie artystyczne w najważniejszych momentach 
      pracy nad tą książką: Laurie Andersen, Cotty'emu Chubbowi, Samuelowi 
      Delany'emu, Richardowi Dorsettowi, Brianowi Eno, Deborah Harry, Richardowi 
      Kadreyowi, Markowi Lidlawowi, Tomowi Maddoxowi, Pat Murphy, Richardowi 
      Piellischowi, Johnowi Shirleyowi, Chrisowi Steinowi, Bruce'owi 
      Sterlingowi, Rogerowi Trillingowi, Bruce'owi Wagnerowi, Jackowi Womackowi. 


      Na specjalne podziękowania zasłużyła Martha Miliard, mój agent literacki, 
      wykazując zrozumienie i cierpliwość dla mojej opieszałości, oraz Deb, 
      Graeme i Claire, moi kochani, za to, że jakoś znieśli ten czas, który 
      spędziłem w piwnicy. 


      Vancouver, B.C.
      styczeń 1993




24.02.2002 | Nr 8
